<MOH id = 0 >	7
<MOH id = 1 >	1 Sók ki ne ronontí:io tánon ne Haman wa'thón:tonte ne Esther 2 ó:nen tekeníhaton ia'tká:ienhte. Tsi rotihnekí:ren otsí:tsa, ronontí:io sahshakori'wanón:tonhse, “Ó:nen Sanontí:io Esther, nahò:ten tesatonhwentsó:ni? Takhró:ri tánon enhshié:na. Entkón:ion ó:ni ahsén:nen nakenakeráhsera.”
<MOH id = 2 >	3 Ionontí:io Esther wa'tkarihwa'será:ko, “Sanontí:io, tóka aeserien'tí:io, wa'kaní:tenhte naontáhskon tsi nahò:ten keri'wanóntha, ne kí:ken kahská:nek's ne akónhnheke tánon sha'akwaià:ta ó:ni ahonnónhnheke. 4 Í:'i tánon nakonkwe'ta'shón:'a wa'onkhiiatenhní:non ne aionkhiia'wéntho. Tóka iáh tho thaiorihowanénhake nek ne shí:ken iakwanáhskwa akénhake, tha'taonkwatotá:ton tánon iáh tha'takon'nikonhrhará:'on ne thó:non niiorihwà:ke; nók ó:nen thó:ha aionkhí:rio tánon aionkhiiàhton'te!”
<MOH id = 3 >	5 Thó:ne ó:nen Ronontí:io Xerxes wahari'wanón:tonhse ne Ionontí:io Esther, “Ónhka kí:ken thó niiorihwatshá:niht í:rehre e'thó nahá:iere? Ka' nón:we kí:ken rón:kwe ní:res?”
<MOH id = 4 >	6 Esther tontaierihwa'será:ko, “Kí:ken shonkwáshwenhs tánon shonkwátkonte, ne kí:ken ronkwe'taksénhskwa Haman!”
<MOH id = 5 >	Haman iahshakotkáhtho ne rotinontí:io tsi niió:re tsi wahoteronhiénhten. 7 Ronontí:io tahanitskotákwahte tsi niió:re tsi rona'khwén:en, iahaiá:ken'ne átste raote'èn:rakon. Haman waháttoke ne ronontí:io tsi wahaten'nikonhrí:sa nahorí:wenhte tsi nahò:ten wahate'nonión:ni, ia'tonsahotiiá:tihste ne Iakonontí:io Esther tánon wahshako'niténhten tsi rónhnhe. 8 Iahatatia'tón:ti tsi iétskote ne Esther shako'nekén:ni tsi rónhnhe, ó:nen tontahatáweia'te ne ronontí:io wahonehrá:ko tsi nahò:ten wahatkáhtho, kana'kwenhserá:kon wa'thohén:rehte, “Kí:ken rón:kwe í:rehre ken' iakonontí:io tha'ontahshakonónhtonse akhén:ton tánon akenónhskon?”
<MOH id = 6 >	Á:re khok tshiehóhson tsi róhthare ne ronontí:io sók ne ronwatikwatakwén:ni raohnhá:tshera tahatihrhó:roke ne Haman ranontsì:ne. 9 Shaiá:ta Harbonah ronwá:iats wahén:ron, “Haman sók ná:'a róhson iontatnia'terenkstáhkhwa tsi thonónhsote tsi nón:we rawé:ron enhohnià:terenke Mordecai raónha kí:ken, Sanontí:io, ne shia'niakénhton naesenhé:ion. Tánon tsá:ta niwáhsen wisk niwahsì:take nitiótte!”
<MOH id = 7 >	“Haman e'thó ehtshisewahnià:terenek”! ronontí:io waharí:wenhte.
<MOH id = 8 >	10 Sók ki Haman wahonwahnià:terenke tsi nón:we nihóhson Mordecai raorihwà:ke. Ó:nen ki' ne ronontí:io ia'tonsahana'kwaie'wèn:ta'ne.
