<MOH id = 0 >	
<MOH id = 1 >	EST - 17ESTMBT.PTX, Mohawk Translation Template
<MOH id = 2 >	For use in Drafting and Back Translation.
<MOH id = 3 >	Esther
<MOH id = 4 >	EST
<MOH id = 5 >	Esther
<MOH id = 6 >	Orihwatokénhti Tsi Kahiá:ton ne ESTHER
<MOH id = 7 >	Orihwatokénhti Tsi Kahiá:ton ne
<MOH id = 8 >	ESTHER
<MOH id = 9 >	Tsi Ka'nikonhraientáhstha
<MOH id = 10 >	Kí:ken tsi na'awénhseron ne kahiatonhserá:kon ne Esther, e'thó:non na'awénhseron tsi nón:we ronontí:io ne Persia, akohserà:ke ratientáhkhwa. Ne kí:ken ká:ti akoká:ra iakón:kwe Shita'ehró:non naiehwatsirò:ten, Esther iontá:tiats, ne tsi niiako'nikonhratsá:ni tánon ronwatirihwakweniénhstha né:ne shahatiià:ta, sahonwati'nià:kenhte nahonwanáhton'te ne ronwatíhswenhs. Kí:ken kahiatónhsera ka'nikonhraientákhwa oh ní:ioht tsi tiotáhsawe nahò:ten kén:ton Shita'ehró:non raonén:ta ne Purim.
<MOH id = 11 >	Ne Kahatenhstánions Tsi Nón:we Nikahiatónnion
<MOH id = 12 >	Esther wa'konontí:io'ne (1.1–2.23)
<MOH id = 13 >	Haman tsi ní:ioht tsi wahate'nikonhrón:ni (3.1–5.14)
<MOH id = 14 >	Haman wahonwáhsehte (6.1–7.10)
<MOH id = 15 >	Shita'ehró:non wahonwati'shén:ni ne ronwatíhswenhs (8.1–10.3)
<MOH id = 16 >	1
<MOH id = 17 >	Ionontí:io Vashti Iáh Tehonwawennaráhkwen ne Ronontí:io Xerxes
<MOH id = 18 >	1-2 Tsi nón:we nihatientáhkhwa ne Ronontí:io Xerxes, e'thó nón:we tkanatakwe'ní:io ne Susa tsi nón:we ne Persia, énska tewen'niáwe tánon tewáhsen tsá:ta kakorahseraké:ron tehasnonhsáhere, India tiotáhsawe tsi niió:re Ethiopia.
<MOH id = 19 >	3 Ahsénhaton niiohserà:ke shihonontí:io wa'hakhwá:ren, akwé:kon wahshakohón:karon ne ronateríhonte. Ók ó:ni ne ronterí:ios ne Persia tánon Media e'thó rón:ne'skwe, ók ó:ni ne ratikoráhshon tánon ne é:neken thonátte's tsi kakorahseraké:ron. 4 Iá:ia'k niwenhnì:take tsi wahatená:iehste wahshakona'tón:hahse tsi niiokwáhtshe ne raonakeráhsera tánon tsi niiohskatsténion tsi nahò:ten ká:ien ne raonakerahserá:kon.
<MOH id = 20 >	5 Tsi ó:nen ontóhetste, kí:ken ronontí:io ó:ia sahakhwá:ren ne nón:wa sahshakohón:karon n'ethó ratinákere tsi kaná:taien ne Susa, rotikwáhtshe ók ó:ni ne rotí:ten. Tsiahiá'ksera tsi wahonton'wéshen e'thó raote'èn:rakon ne ronontí:io. 6 Raote'èn:rakon kanatahserón:ni ne oròn:ia tánon karà:ken io'aren'tónnion, kahwanerénkhon arihwawa'konhnéha ne kwah kania'tarí:io tánon kahwistarà:ken teiotwe'nonniánion e'thó iotiienawá:kon karontó:ton kanen'iarà:ken. Wanitskwahra'tsheré:son's ohwistanó:ron tánon kahwistarà:ken ionniá:ton e'thó wahatiké:ron ate'èn:rakon, tánon kwah e'thó kanen'iarà:ken kénts'karon, teiohstaráthe's onekwènhtara kanen'ianó:rons, tsi na'teiohterón:rote ne ka'nistenhsherakwe'ní:io ne onekórha tánon oròn:ia nikanen'iò:tens. 7 Tsi tahonwén:non nahatihnekí:ra akwé:kon ohwistanó:ron ne teiontnekontáhkhwa, iáh tékeni ne shá:ka té:ken tánon ne ronontí:io iáh tehoní:on tsi ní:kon taháhtka'we ne raohné:ka otsí:tsa. 8 Kwah iáh tshiewató:ktha to ní:kon ahatihnekí:ra; ronontí:io wahshakónhnha'ne ne ronwaió'tenhse tsi aontahshakó:non akwé:kon nón:kwe tsi ní:kon tehonatonwentsó:ni.
<MOH id = 21 >	9 Tsi nikarí:wes ronaton'wéshen, kanónhskon tsi kén:teron Ionontí:io Vashti, aónha ionenhrón:ni tiokhwáhere ne konnón:kwe.
<MOH id = 22 >	10 Tsatáhkhaton shiwenhniserà:ke tsi ronatekhwáhere ó:nen ronontí:io tsi rohnekí:ren tó:kenske tsi rotonhnháhere, iahshakó:nonke ne tsá:ta nihá:ti tehonwatineniatáhkwen né:ne kwah ákta raónha ronwaio'ténhse, Mehuman, Biztha, Harbona, Bigtha, Abagtha, Zethar tánon ne Carkas. 11 Wahshakónhnha'ne akonwenhnónksa Ionontí:io Vashti, tánon aonnonhwaró:roke ne iotsistónion. Ne ionontí:io kwah í:ken tsi ioiatáhskats, tánon ronontí:io tehotonhwentsó:ni ahatená:iehste kí:ken shakohonkará:wi tánon ne ratihsennowá:nen's. 12 Tsi ó:nen ne ronwaió'tenhse wa'konwahró:ri Ionontí:io Vashti tsi wahshakónhnha'ne ne ronontí:io naontá:we, iáh teiohthontá:ton n'ethó iaiawé:non. Kwah í:ken tsi wahoná:khwen ne ronontí:io.
<MOH id = 23 >	13 Tsi nihoianerenhserò:ten ne ronontí:io enhshakori'wanón:tonhse ne shakoti'nikonhrá:wis tsi nikaianerenhserò:ten's, né ká:ti ó:nen iahshakó:nonke ronónha ne ronaterién:tare tsi nakaié:ren. 14 Ne ká:ti kí:ken iotká:te shakoniahé:sen nahonwa'nikón:ron, Carshena, Shethar, Admatha, Tarshish, Meres, Marsena tánon Memucan – tsá:ta nihá:ti ne kwah é:neken tsi ronateríhonte tsi kanontiiohtsherá:ien ne Persia ók ó:ni ne Media. 15 Wahshakohró:ri kí:ken ronón:kwe, “Í:'i Wakenontí:io Xerxes, iakheiaténniehte ne iontió'tenhse akonwahró:ri Ionontí:io Vashti tsi wa'kerihwá:ren, iáh teiotewennaráhkwen! Nahò:ten wá:ton ne kaianerénhsera tsi naietewaié:ra'se?”
<MOH id = 24 >	16 Sók ne Memucan iahotewennontiéhten ne ronontí:io tánon ronaterihón:ton: “Ionontí:io Vashti wesatéha'te iáh í:se khok té:ken akwé:kon ó:ni ne ronaterihón:ton tánon akwé:kon ne ronón:kwe tsi nikanakeráhsera! 17 Akwé:kon ne konnón:kwe tsi kanakerahserá:ien enhonwatikén:ron ne iotiniákhon, tsi niiohsnó:re enkontirihwá:ronke tsi naká:iere ne ionontí:io. Enkonní:ron: “Ronontí:io Xerxes wahá:na'ne ne Ionontí:io Vashti n'ethó naontá:we raohén:ton tánon iáh teiohthontá:ton.” 18 Nó:nen ne rotiniákhon ne ronaterihón:ton ne Persia tánon Media enkontirihwá:ronke tsi nóntiere ne ionontí:io, enhonwatihró:ri ne iotiniákhon ohén:ton tsi niió:re enwatenhniseró:kten. Akwé:kon ne konnón:kwe iáh tha'onsahonwatikwénienhste ne iotiniákhon tánon ne ronón:kwe enhshakotiná:khwa'se ne rotiniákhon. 19 Tóka, Sanontí:io, enserien'tí:io ahshianerenhserón:ni ne Vashti tóhsa nowén:ton aonsaioké:tohte raohén:ton ne ronontí:io. Enkahiá:tonke kaianerenhserá:kon ne Persia tánon Media, ne tóhsa nowén:ton taonsakaténion. Thó:ne akó:ren aonaktà:ke taonsaié:ta'ne iakón:kwe ne sénha tionkwe'taié:ri. 20 Nó:nen ne enhshianerenhserísa akwé:kon tsi ni kowá:nen ne sanontiióhtshera eniotitó:kenhse kí:ken akwé:kon ne konnón:kwe enhonwatikwénienhste ne iotiniákhon tóka rokwáhtshe tóka ó:ni ró:ten.”
<MOH id = 25 >	21 Ronontí:io tánon ne ronaterihón:ton kwah í:ken tsi wahatirihwanón:we'ne, e'thó nahá:iere ronontí:io tsi nahò:ten Memucan waho'nikón:ron. 22 Tsi kakorahseraké:ron ne ronontí:io raonontiióhtshera iahaterihwániehte tsi nihatiwennó:ten tánon tsi ní:ioht tsi ratihiá:tons ne raotikorahserá:kon, aie'nikonhraién:tate akwé:kon ne ronón:kwe ratiia'takwe'ní:io ne raotinónhskon tánon tsi nahò:ten enthontá:ti ne enkáhawe.