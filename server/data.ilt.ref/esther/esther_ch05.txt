<MOH id = 0 >	5
<MOH id = 1 >	Esther Wa'akohón:karon Ronontí:io tánon Haman Wa'akokhwahéhrhahse
<MOH id = 2 >	1 Ahsénhaton shiwenhniserà:te tsi iakaontontiéhton Esther ne wá:'ontste tsi niwahkwenió:ten ne iakonontiio'néha tánon e'thó ia'tié:ta'ne raote'èn:rakon ohén:ton ne tsi ieiontaweia'táhkhwa tsi nón:we na'tehontatkén's nonkwehshón:'a ne ronontí:io. Ronontí:io thentskwáhere raonitskwahráhne ohén:ton tsi ieiontaweia'táhkhwa. 2 Tsi ó:nen wahshakó:ken Iakonontí:io Esther átste ítiete, wahawerien'tí:io akohén:ton tahá:tate raó'nhia ohwistanó:ron ionniá:ton. Thó nontà:ien tánon ia'eié:na otsiweiontà:ke ne raó'nhia. 3 “Nahò:ten íhsehre Sanontí:io Esther”? wahshakori'wanón:tonhse ne ronontí:io. “Takhró:ri nahò:ten tesatonhwentsó:ni, enhshié:na ók ó:ni nahserihwanón:ton ahsén:nen nakenakeráhsera.”
<MOH id = 3 >	4 Tontaierihwa'será:ko Esther, “Tóka enserien'tí:io, Sanontí:io, kahská:nek's í:se tánon Haman akenihón:karon ón:wa wahsontà:te akenikhwahéhrha'se.”
<MOH id = 4 >	5 Ronontí:io iahoterihwaniéhten Haman kwah óksa'k, a'ontà:re, ne Esther skátne tahón:tonte. Thó ne ronontí:io tánon Haman niahá:ne Esther tsi tiakokhwáhere. 6 Tsi rotihnekí:ren otsí:tsa, ronontí:io wahshakorihwanón:tonhse, “Takhró:ri nahò:ten tesatonhwentsó:ni, tánon enhshié:na entkón:ion. Tsi ní:ioht íhsehre ók ó:ni ne ahsén:nen nakenakeráhsera.”
<MOH id = 5 >	7 Esther tontaierihwa'será:ko, 8 “Tóka, Sanontí:io, é:so tisarihwaié:ri nahske'nikonhraié:rite tsi nahò:ten keri'wanóntha, kahská:nek's shé:kon aonsakenihón:karon, í:se tánon Haman taonsetewà:tonte enióhrhen'ne. Kwah í:'i enkerihwahsherón:ni tsi nahò:ten éntewake. E'thó ne ó:nen enkenihró:ri nahò:ten tewakatonhwentsó:ni.”
<MOH id = 6 >	Haman Enhate'nikonhrón:ni Ahowéntho ne Mordecai
<MOH id = 7 >	9 Haman tsi ó:nen wahóhta'ne sahohtentionhátie kwah í:ken tsi rotonhnháhere tánon ion'wé:sen tsi ranonhtónnions. Sók wahó:ken Mordecai tsi ieiontaweia'táhkhwa ronontí:io tsi rén:teron, tánon iáh tha'tehotà:'on iáh tehona'tón:ni kakwenienhstáhtshera tsi wahatóhetste, Haman kwah í:ken tsi wahonà:khwa'se. 10 Nek tsi wahatatié:na tánon sahahtén:ti. Thó:ne wahshakohón:karon rontenro'shón:'a raonónhskon naontahón:ne tánon wahshakori'wanón:tonhse ró:ne Zeresh skátne ahón:tien. 11 Raotihén:ton tsi wa'thataterènhsaron tsi nihokwáhtshe, tánon tsi nihá:ti rotisken'rakéhta rowí:raien tánon ne ronontí:io tsi sénha é:neken tsi sahorihón:ten tánon tsi niió:re tsi raónha sénha é:neken roteríhonte tsi ní:ioht ne ronátia'ke ronaterihón:ton. 12 “Shé:kon ó:ni”, Haman wahshakohró:ri, “Ionontí:io Esther wa'kakhwá:ren onke'nonhá:'a ronontí:io tánon í:'i wa'onkenihón:karon shé:kon enióhrhen'ne e'thó saiáke:ne. 13 Kwah iáh o'thé:nen sha'tékena té:ken nakerihwà:ke tsi nikarí:wes rí:kens kí:ken Shita'ehró:non Mordecai e'thó réntskote tsi ieiontaweia'táhkhwa ronontí:io tsi rén:teron.”
<MOH id = 8 >	14 Ró:ne tánon rontenro'shón:'a wahonwaten'nikón:ron, “Iáh ken' téhsehre iontatnia'terénktha ahsón:ni tsá:ta niwáhsen wisk niwahsì:take nitiótte? Enióhrhen'ne ohrhon'ké:ne enhtsheri'wanón:tonhse ronontí:io ne Mordecai e'thó ahonwahnià:terenke, thó:ne ó:nen enhsatonhnhá:ren tsi enhsatekhwahrá:na”.
<MOH id = 9 >	Haman waharihwanón:we'ne nahò:ten wahonwaten'nikón:ron, sók ki wahaténhnha'ne wahonnón:ni iontatnia'terénktha.