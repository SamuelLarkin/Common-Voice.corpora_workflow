<MOH id = 0 >	3
<MOH id = 1 >	Haman Wahateweiennón:ni Nahshakóhton'te Shita'ehró:non
<MOH id = 2 >	1 Ohna'kénhkha ne Ronontí:io Xerxes wahorihón:ten né:ne kwah é:neken kí:ken rón:kwe Haman ronwá:iats. Haman ne roién:'a ne Hammedatha, kahwatsirá:kon ne Agag. 2 Ronontí:io waharí:wenhte akwé:kon ne ronateríhonte tsi nihá:ti ronwaió'tenhse nahonwakwénienhste ne Haman tahontshà:kete tánon tahontentshó:ten raohén:ton. Akwé:kon thó nahatí:iere, raonhá:'a'k Mordecai, iáh tehothontá:ton. 3 Ronatia'ké:shon ne ronaterihón:ton wahonwarihwanón:tonhse oh niiontié:ren tsi iáh tehotewennaráhkwen ronontí:io tsi nahò:ten rorihwénhton; 4 tshiatewenhniserà:ke ronwa'nekén:ni naharihwaié:rite iáh tehshakotahonsatá:ti. “Shita'ehró:non nitiatò:ten,” wahshako'nikonraientáhten, “tánon iáh thataka'tshà:kete raohén:ton ne Haman”. Wahonwahró:ri ká:ti ne Haman tsi nihorihò:ten ne Mordecai wahonnontonnión:ko tóka ken' Haman enharihwaié:na. 5 Haman kwah í:ken tsi wahoná:khwen tsi ó:nen waháttoke ne Mordecai tsi iáh tha'tahotentshóthahse, tánon iáh tha'tahatstshà:kete 6 tsi ó:nen wahotó:kenhse ne Haman tsi Shita'ehró:non ne Mordecai, wahate'nikonhrí:sa tsi nenhohré:wahte ne ó:ni waharihwísa akwé:kon enshakóhton'te tsi nihá:ti Shita'ehró:non ratinákere tsi nón:we nikanakerahserá:ien ne Persia.
<MOH id = 3 >	7 Ó:nen tékeni iawén:re shiiohserà:ke shihonontí:io kí:ken Xerxes, shontenhni'tatié:renhte ne Nisan konwá:iats, Haman waharí:wenhte nahatihiatonhkwará:ko (“purim” konwá:iats) ahonterihwahserón:ni tsi nikahá:wi nenhníhsera tánon niwenhni'tò:ten naróhetste tsi nahò:ten roteweiennón:ni. Áhsen iawén:re shenská:rake ne tékeni iawén:re shiwenhní:tarahkwe ne Adar konwá:iats e'thó nón:we, wahatirá:ko.
<MOH id = 4 >	8 Haman wahohró:ri ronontí:io: “Tsi kwató:ken nihatihwatsirò:ten kén:en tehonarení:on tsi nisanakeráhsera tánon tsi kanataké:ron. Ó:ia nihotiianerenhserò:ten ne iáh ónhka nakó:ren nón:kwe thó teiakoianerenhserò:ten. Iáh ó:ni tehontewennaráhkhwa tsi nikaianerenhserò:ten ne sanakerahserá:kon, iáh ká:ti í:se thahshatshennonniáhthahkwe nahsherí:wawa'se. 9 Tóka ká:ti, Sanontí:io, enhserien'tí:io ahshianerenhserón:ni ahonníheie. Tóka thó nénhsiere, kwah orihwí:io kón:nis tsi enkkwé:ni tánon tsá:ta tewen'niáwe wisk niwáhsen niwen'niawe'etsheráhsen nikakontsherá:ke a kahwistarà:ken éntionte ne sakwatshéhsera énshatste tsi nisanakeráhsera.”
<MOH id = 5 >	10 Ronontí:io waharíhsi raonihsnónhsawi, ne ioteríhonte ne enhatirístenhte karihwahní:rats tsi nahò:ten enhatiianerenhserísa, tánon tahó:ion ne kwah shakóhswenhs, Shita'ehró:non, Haman, Hammedatha roién:'a e'thó nithotwatsirí:non ne Agag. 11 Ronontí:io wahohró:ri, “Kí:ken nonkwehshón:'a tánon raotihwístha í:se sá:wen; enhsanónhton tsi nenhsheié:ra'se.”
<MOH id = 6 >	12 Tsi ká:ti ia'káhewe ne áhsen iawén:re shískare ne tionten'nitatierénhton, Haman wahshakoia'taró:roke ne Ronontí:io ronwahiatón:ni tánon wahaianerenhserísa ne takawennaténionke akwé:kon tsi nihatiwennó:tens tánon tsi ní:ioht tsi ratihiá:tons tsi nihonakeráhsera ne ronontí:io, tánon akwé:kon iahshakonatenniéhten ne ratikoráhshon tánon ne ronaterihón:ton. Raohsén:nakon ne Ronontí:io Xerxes tánon karisténhton ne raonihsnónhsawi. 13 Ne tehonráhtats ká:ti kí:ken kaianerénhsera akwé:kon kakorahseraké:ron niahatíhawe tsi nikanakeráhsera. Ne ká:ti karihwenhá:wi tsi nenkaié:ren sewenhnísera áhsen iawén:re shískare ne Adar, akwé:kon ne Shita'ehró:non – ken'nithotiión:sa ók ó:ni ne thotí:ions, konnón:kwe tánon ratiksa'okón:'a – enhshakonáhsehte. Iáh thé:nen tekentén:ron, tánon tsi nahò:ten rotí:ien ienhatíhawe. 14 Tsi nahò:ten wathró:ris kí:ken kaianerénhsera ne ionniá:ton nakwé:kon aiakotó:kenhse tsi ní:kon kanakerahseraké:ron, akwé:kon aiakotateweiennentá:'on nó:nen ienwatenhniseríhewe.
<MOH id = 7 >	15 Ronontí:io tsi ní:ioht tsi thotá:ti akwé:kon aiakotó:kenhse tsi nón:we tkanata'kwe'ní:io ne Susa, tánon ne tehonráhtats iahatíhawe kaianerénhsera akwé:kon tsi nikanakeráhsera. Ronontí:io tánon Haman wahiátien tánon wathiatnekákha, ók ne tsi tkaná:taien ne Susa kwah í:ken tsi teio'nikónhrhare.
