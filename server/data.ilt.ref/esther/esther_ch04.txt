<MOH id = 0 >	4
<MOH id = 1 >	Mordecai wahshakori'wanón:tonhse Esther Nahonwaia'takénhna
<MOH id = 2 >	1 Tsi ó:nen Mordecai waharihwá:ronke tsi na'á:wen'ne waharatsón:ko ne raotsherónnia tsi niió:re tsi waho'nikonhranón:wake. Sók ká:iare ionniá:ton wáhratste, ranontsì:ne wa'kenrontá:kwen tahàweron, tánon wahanató:kten tsi nikaná:tes, iorakaré:ni tsi tehahsénthos tánon ro'nikonhráksen's, 2 tsi niió:re iahá:rawe tsi nón:we ieiontaweia'táhkhwa ne ronontí:io tsi rén:teron. Iáh tshiehotaweiá:ton ne tsi iáh tha'ón:ton nónhka ká:iare iakotsheronnià:ton iaiontáweia'te. 3 Tsi ká:ti ní:kon kakorahseraké:ron tsi nihonakeráhsera ne ronontí:io tsi ó:nen wahotitó:kenhse nahò:ten karihwenhá:wi ne kaianerénhsera, iorakaré:ni tsi wahontshón:nionhkwe ne Shita'ehró:non. Wahonentón:tie'the, wathonséntho tánon wa'thotihén:rehte thó:ha akwé:kon ká:iare wahontsherónnia'te tánon tsi wakenhrontàkwen e'thó wahón:rate.
<MOH id = 3 >	4 Tsi ká:ti ó:nen ne Esther akohnha'tshera'shón:'a tánon ne ronwatikwatákwen wahshakotihró:ri tsi nihatiéhrha ne Mordecai, kwah í:ken tsi wa'tion'nikonhrhá:ren. Iahonwatenniéhten Mordecai atsherónnia nahatahkweniaté:ni tsi ká:iare rotsheronnià:ton, iáh ká:ti tehoié:nen. 5 Sók iahonwén:nonke Hathach ne ronwakwatákwen, ne kí:ken rón:kwe ronontí:io roia'tará:kwen ne akaonhá:'a tahshakohsnié:ne, wahonwahró:ri tho iá:re tsi nón:we ítre's Mordecai ahari'wíhsake oh niiawenhátie tánon oh niiontié:ren. 6 Hathach, tho niahá:re tsi nón:we Mordecai ítre's, kanà:takon ákta tsi nón:we ieiontaweia'táhkhwa ronontí:io tsi rén:teron. 7 Mordecai akwé:kon wahohró:ri tsi nahoia'tawénhseron tánon ne Haman tsi ní:ioht tsi wahahrhá:ratste tsi ní:kon enthá:iehste ohwísta ne ronontí:io raokwahtshéhsera tóka ne Shita'ehró:non akwé:kon enhonwana'wéntho. 8 Tahó:ion Hathach tekahna'netáhkwen ne kaianerenhseríson, Susa nitiawé:non iakónhnhas akwé:kon ne Shita'ehró:non ahonwana'wéntho. Mordecai wahori'wanón:tonhse ne Esther aontahshakó:ion tánon ahshako'nikonhraientáhsten tánon tho nià:ien ronontí:io raohén:ton ahonwa'nitén:tahse ne ahshakoniá:kenhte nakaonkwe'ta'shón:'a. 9 Thó Hathach nahá:iere, 10 tánon Esther ionsahonwateri'waniéhten ne Mordecai: 11 “Tóka ónhka rón:kwe tóka ó:ni iakón:kwe ronontí:io raote'èn:rakon ieiontá:weia'te tóka iáh tshiehshakohnón:kon, ó:nen'k tsi eniaié:heie. Akwé:kon iakoterién:tare tho nikaianerenhserò:ten; tho tiotáhsawe ronontí:io ronwa'nikonhrá:wis tánon akwé:kon nón:kwe ienakerénion. Tiorí:wa'k enhshahkwatà:se tsi nikaianerenhserò:ten: tóka ne ronontí:io enhshakona'tón:hahse raó'nhia ohwistanó:ron ionniá:ton enhsehshako'niá:kenhte. Ó:nen sewenhní:ta tsi náhe thakihnón:kon ne ronontí:io.”
<MOH id = 4 >	12 Tsi ó:nen Mordecai wahaié:na ne Esther tiakoterihwaniéhton, 13 wahshakohronká:ten: “Tóhsa séhrhe'k enhse'nià:ken'ne ken' ne tsi tho ní:se tsí:teron tsi rén:teron ronontí:io. Sha'tenseniià:tawen tsík ónhka'k ne Shita'ehró:non. 14 Tóka iáh thé:nen thahsì:ron ón:wa nikahá:wi karonhià:ke ki néntewe ne kaia'takehnháhtshera raotirihwà:ke ne Shita'ehró:non, tánon enhati'niá:ken'ne, ók ní:se enshí:heie tánon ia'níha raohwá:tsire enhonwanáhton'te. Ónhka ó:ni iakoterién:tare – tóka nón:wa ne wa'karihón:ni tsi wesanontí:io'ne!”
<MOH id = 5 >	15 Esther tonsahonwarihwa'serákwa'se ne Mordecai: 16 “Sheia'taró:rok akwé:kon ne Shita'ehró:non Susa ratinákere; ensewentóntiehte tánon enskwaterennaién:hahse. Tóhsa o'thé:nen í:sewak tóhsa ó:ni sewahnekí:ra áhsen nenwà:ta tánon áhsen niwahsón:take. Konnón:kwe akehnha'tshera'ó:kon tánon í:'i tho neniakwá:iere. Thó:ne ó:nen é'thó ién:ke raohén:ton ne ronontí:io, iaweronhátien tsi nikaianerenhserò:ten. Tóka enkí:heie tsi tho nén:tiere, enkí:heie ki'.”
<MOH id = 6 >	17 Mordecai é:ren wá:rehte akwé:kon e'thó nahá:iere nahò:ten Esther wa'honwahró:ri.
<MOH id = 7 >	
