helt wil luu neda hlo'odihl k'uuhl
ii luu sbag̲ayt jok̲s dip k̲'amlax̲ yeltxw g̲anhl wekt sbag̲ayt jits'aawit
g̲o'ohl lax̲yiphl gitwinhlguu'l lax̲ sa tustgi.
wilaaxdiit k'uhl yee, g̲anwila gigi'ydiithl yejasxw dim wila g̲anjijok̲diit.
ii 'nithl adaawk̲ tun ant mehlihl wila wis dip k̲'amlax̲ yeltxw.
yukw dim aksxwt g̲o'ohl adigwil hahlut'ax̲hlxwhl aks dis wilt
ga'ahl wil luu hetxwhl wihl k̲'ap gedii ts'im akssi.
lax̲ t'img̲est wil 'nii t'aahl ha'niilaahl g̲aak̲ ii x̲bul g̲abiihl hli hlgit.
ii wilk'iit bak̲diit dimt ksi guutdiit ii k̲'ap sim lukw'il g̲al sdint.
nee diit da'ak̲hlxwdiit dim k̲'am ligi hlendindiit.
wilk'iit uu'wis k̲'amlax̲ yeltxwt luux̲hoon g̲anhl wil'naat'ehls luux̲hoon gun hlimootxwt.
ii silg̲a wil wok̲'esxwdiit dim ksi yuxwihl akssi,
ii hlaa luu gwelkwhl akssi,
ii aluut'aat as dip 'nidiit, wil k̲'ap gedii wila jebihl lo'opsi.
iit 'nii hooxhl ha'niilaahl g̲aak̲ lax̲ t'img̲est.
g̲asg̲oohl sdinhl lo'opsi g̲anwilt uu'wdiit wil'naat'ehl lax̲ gibuu g̲anhl gisk̲'aast.
iit gukws da'witxwdiithl lo'opsi g̲o'ohl anjok̲.
ii wilk'ii hashetsdiithl tets dim sg̲a'wadiit g̲o'ohl sdik'iin.
ii hlag̲ook̲ dim bekwhl anwo'otxwgi ii sim luu wila jiiphl lo'op tunsi.
nee diit naa ji ant wilaaxhl ji wila daa'wihlt.
ii sim lukw'il k'aa g̲etxwhl g̲oots k̲'amlax̲ yeltxw.
iit wilk'ii jeps k̲'amlax̲ yeltxwhl ksinaahlx̲xw dim hooyit ji hlaa yukwt.
ii algax̲t, iit gun jebihl xpts'en ahl bag̲adilhl dim ant gehlxwhl g̲an.
ii sim ndehl wila jebihl sigedim g̲anhl jipjepdiitsi, xpts'en.
ii hlaa hagun bekwhl wo'otxwgi, 'nit wil sim hogax̲ wila hlisxwhl xpts'en tunsi.
ii 'nit tun ant dimootxw dim aat'iks 'wii t'isim g̲anjok̲ as k̲'amlax̲ yeltxw.
ii hetxwhl xpts'en tunsi, ii gi'namtxw dim wat.
ha'nii laahl g̲aak̲ dim wat.
hets'im x̲bag̲eeg̲ahl huwilp ahl lax̲ ts'eehl ksit'ax̲ ahl la'oo'y.
ii 'nekw win k'ag̲a bax̲ ksit'ax̲.
ii sim k'aa dak̲'ahl wila litxwhl huwilpsi.
ii litxwhl xpts'en hlag̲a'aak̲hl huwilp mehla ky'ulhl sim'oogit,
k'i'yhl k̲'aaxdix g̲a'negwihl win suwii hetxwhl mehla k'i'yhl huwilp lax̲ k̲'elt.
ii hlag̲ats'uut litxwit hlag̲ahlaxwhl k̲'eltsi wil lax̲ am.
ii huxw dii litxwhl wilp ansgiyast.
ii k̲'am hlibuuhl anmelgwa'a, litxwit hlag̲ahlaxwhl ts'epsi.
ii g̲ay k'aa helthl anmelgwa'a litxwit, hlag̲alenhl huwilphl simgiget.
ii 'nit wil k̲'ap t'ehl anx̲ala'a oo ligi anmelgwa'a
wil k̲'ap 'nit ayook̲ ahl 'negwit dimt simihldiithl 'nu'wit.
'nit tun siwatxwit ahl anmelgwa'a.
hlag̲ageetshl g̲alts'epsi, lax̲ sa tun, win wenhl andoosim getsi.
'nithl hlag̲awil dii hetxwhl wilps yel.
k'i'yhl xpts'en huxw hetxwit loot.
ii 'nii t'aahl 'neex̲hl ahl gedim g̲an tun.
gisk̲'aast wil dii luu huksxws yel.
t'ipx̲oo'lthl g̲abiihl huwilphl g̲aneda.
ksg̲ook̲g̲athl wilps k̲'amlax̲ yeltxw g̲ant sindihl,
ts'uu gilbilt wit'ax̲hayetsxw g̲ant sidook̲,
ts'uu gwile'lt g̲aakhl,
ts'uu tx̲alpx̲at gug̲aak̲,
ts'uu kwsdinsit gu'nuu
ts'uu k̲'oo'ldit 'yax̲'yaak̲,
ii ts'uu t'ipx̲oo'ldit luux̲hoon.
huwilphl lax̲ gibuu dipunsi:
ksg̲ook̲g̲at 'wii x̲a'a g̲ant gwaas hlaa'm,
ts'uu gilbilt 'mali,
ts'uu gwile'lt hayjimsxw,
ts'uu tx̲alpx̲at 'wii litsxw,
ii ts'uu kwsdinsit tx̲aahuwok̲xw.
wilps 'wii x̲a'a 'nithl k'aa 'wiila'yit, 'nithl g̲ala'yit
kwsdimoos g̲ahl k'ilk̲'aaxdix loot. ii ky'uxdaa'lt luu g̲ala'yit.
luu gilbil wil'naat'ehl luujog̲at ahl k'i'yhl wilp.
hets'im ligi wag̲ayt am luu k'i'yhl hli ts'ee'wihl ts'im wilp.
nee dii luu sg̲a haahlx̲antxwt.
lig̲ax̲biist g̲anhl ink̲ wil luu dox̲hl wineex g̲anhl 'waat'ax̲ g̲andax̲dok̲t.
ii 'nithl g̲ax̲biist dipunsi 'nithl dii sipdo'ohldiit,
'nithl dii wilplaahls dipun.
sg̲anaahlx̲ dii ha'niiwilx̲sdiit ahl la'oo'y.
ii hla tk̲'ahl wijix g̲anhl metx, 'nithl dii xdaadiit
ii hla tk̲'ahl g̲ax̲ g̲anhl k̲'ala'waa'a g̲anhl weexhl dii gwiladiit.
yukw nim liseexwhl wila wihl gwila.
wil t'uuts'xw hahlo'o hooxdiit, g̲anhl mismaaxwsxwa g̲an'mala.
ii masxwhl hlag̲adaaxt.
'nit wil 'nii wanhl g̲an'mala ahl masxwit hahlo'o.
ii hla haky'o'ot, ii 'nii t'aahl wil'naat'ahl wihl ligi 'neex̲hlii
dii wil 'nii want ahl lax̲ gwiis gwila'm, g̲anhl aatyasxw g̲anhl, gwiyimaat siwadihl amxsiwaa.
'nit tunhl dii 'nii want ahl gwilas g̲eel.
g̲anhl hlag̲ats'uuhl simgigat ahl wilps g̲eel ant hooxt: smax,
lalt, g̲anhl ligi agwi wil guu ts'axwdiit.
mi jidaa t'amhl bukw ii 'nit dim 'nii t'amin g̲oohl gwilan.
oo ligi agwi, 'nit, ii silimxdiit ahl gwihl sii 'nii t'aat ahl gwila.
neegootii wildiit sii gyuu'n, neegootiit japdiithl sii limx.
daayimaahl wilt g̲anwildiit, nee diit japdiit sii limx.
ii nee diin wilaax ji ligi wats' hugwax̲ hediit aloohl wila gadihl gwila.
maaxwsxwhl g̲an'mala dahiitda dii amit, nee dii gwi ji ant dast, sacred siwadihl amxsiwaa.
ii masxw hlaa hooxdiithl ahl lax̲ gwiis g̲an'mala, ii anga'lahl ihlee'e.
ii t'agi'yhl gwi g̲anwihl t'uuts'xw hooxdiit.
ii simgigat ant hooxhl gwiis g̲an'mala.
neegootii wildiit gyuu'n, ap lip ligit naa ant japhl gwila, gwiis g̲an'mala, iit hooxdiit.
ii ap nee dii hugwax̲t.
am xsaa simgigat an diit hooxhl gwiis g̲an'mala.
g̲anhl ji hlaa 'nu'whl sim'oogit
ii t'ip daa'whl wat g̲oohl naa alp'a xsiga'ahl gat dim ant guuhl wat.
ii naa ant guuhl wahl sim'oogit iit hootii guuhl gwiis g̲an'malat g̲anhl g̲aytt.
ii yugwimaahl g̲oodahl wilaayi'y.
t'aahl hlgu anjok̲ g̲oohl hlgu aks.
ii t'aahl hlgu anjok̲.
ii jok̲hl sim'oogit loot,
ii k'oo hooxhl 'malt mahla k'i'yhl sa, ixwt.
ii hoo k'i'yhl wilt iit lax̲'ni wil waatxwhl hlgu t'ihlxw ts'im sbag̲ayt 'yans, ts'im aks.
ii 'widin waaxt loot iit ga'a wil hlgu t'ihlxw hliheet.
iit 'nii guut lax̲ 'mal.
ii g̲aniwila waatxwhl hlgu t'ihlxw.
iit daha'wt g̲oohl lip wilpt.
ii ap g̲anwila waatxwhl hlgu t'ihlxw.
ii g̲ay hoo k'i'y k'uu wildiit.
g̲ay hoo k'i'y k'uut gindiit.
nee, nee diit 'nim guphl ligi agwi.
ii daayimaahl g̲a'nagwit, ii ap 'mast ahl huwilt.
'mast ii 'mast ii saam 'wii t'ist.
ii k'i'yhl hiihluxw ii 'witxwhl lixsgadim gat.
iit ts'imil uu'whl sim'oogit 'nit g̲oohl ts'im wilpt.
ii yukwhl waatxwhl t'ihlxw, waatxwt, waatxwt.
ii hehl lixsgadim gathl 'witxwitgi:
neehl am jin k̲'a 'wihl bajidaa, diya.
iit anook̲hl sim'oogit dimt 'nii t'aadit g̲oohl lax̲ se'et.
iit dashl se'et iit saaguudihl ligi agwi iit gi'namt ahl t'ihlxw.
iit guphl hlgu t'ihlxwgi.
ii neegootii waatxwt.
ii nee diit wilaaxhl sim'oogitgi gwit gint.
ii ap 'nit wil neegootii waatxws 'wii gat, sawatdiit 'nit, hlgu t'ihlxw
ii ap g̲aniwila 'mast 'mast wag̲ayt, daayimaahl g̲asg̲oot,
'wii t'is, 'nit g̲aneehl wat ahl 'wii gat.
nee diin k̲'a mahlihl hinda wil 'wihl wihl g̲alts'apgi.
yugwimaahl ligi moo ji mo'onhl hun, mo'onhl aks.
ii yugwimaahl ligi kitsumkalum ligi ts'imsan wil wihl g̲alts'apgi
'nit wil sgats 'wii gat.
ii hlaa amhl g̲a'nagwit ii 'wihl yeet lip ligi hinda, ii yeet, yeet, yeet.
ii 'nit tust, hlisxwi'y.
hlaa gemgimks win hii sit'aatxws hlox̲sa 'yens win luu gwentxw dim ksimaas amgiikw.
wilaayihl 'wii g̲ax̲o'osxum hanak̲' nde dim wint 'wadiithl am'ama amgiikw.
sbak̲'dihl 'wii g̲ax̲o'osxum haanak̲' dipunhl luug̲ats'ee'wihl
maasa amgiikw waayt wint 'wadiit win amt, iksdet, ii g̲agwee'edit.
way sit'aadiit saabisbisdiithl maasihl amgiikwhl am'amit.
gilbil t'imk̲'aax g̲a'niiluxwit ksimaasdiit g̲o'ohl k̲'ay litxwit amgiikw.
wink'ii dit'e'ltdiit gehlist ahl nee dim dii gwelkw hlits'ee'wihl maas.
gehla'a 'nidiit waayt wint sax̲dox̲diithl sil g̲asdintxwihl ky'ulhl hanak̲'.
ksiwok̲'diithl yip dim win t'aahl ansa'angwa'a
ligi gilbil g̲ak̲'esii ji g̲ahlebit, ii k'i'yhl t'imk̲'aax luu g̲ala'yit.
simihldiithl lekw, hli ts'ee'wihl luu t'ipno'osi, waayt win luu gemkt ii gwelkwt
sax̲dox̲diithl lo'op, hooxdiit dimt midindiit hlis'inhl ansa'angwa'a.
simihldiithl lekw, lax̲'uhl lo'op, waayt win sim limlemkt, mismesxwhl lo'op.
sax̲dox̲diithl sixseksxum umhlxw, jixjiksindiit.
iit dox̲diithl hlis'inhl ansa'angwa'a.
dox̲diithl hinak̲' lax̲'uhl umhlxw.
lax̲'usun win dox̲diithl ksuu'w.
amaga'atdiit wila t'ehl ksuu'w tun.
hli lax̲'usun iit hets'im huxw 'nii wilk̲diithl hinak̲'
g̲anhl ksuu'w waayt win mitxwhl luu t'ipno'o.
iit 'nii sak̲'apdiithl hinak̲' g̲anhl umhlxw waayt win amhl
g̲ahlebihl habax̲ dim wint sak̲'apdiithl yip ligi k'i'yhl se'ehl g̲ahlebihl yip.
simihldiithl lekw lax̲'uhl yipsi.
ii k'i'yhl ax̲xwhl mihlt.
hlaa hiihluxw iit esii t'ehldiithl lekw.
saa dok̲diithl habax̲, up ji meex̲hl ksuu'w.
ksidok̲diithl ksuu'w.
'wits'indiit k̲'ay yukwhl limlemkt.
jepdiithl 'waat'ax̲ dak̲hl ahl hlag̲an amgiikw, hooxdiit ahl 'wits'insxw.
gunwildiithl tk'ihlxum ii'wxwt g̲anhl tk'ihlxum haanak̲' dim ant tk̲'ahisyetshl ksuu'w.
lax̲ amgiigum t'aag̲an win tk̲'a'andiit 'wits'indiithl ksuu'w.
hlisxw 'wits'insxwdiit iit luut'ehldiit ts'im imx̲hlxw.
sdinhl huwelixim imx̲hlxw gukws daha'wdiit.
sigwelkwdiithl ksuu'w lax̲sg̲ana'a.
ligi (k̲'amksiwaamx̲) 14x14x1 wila jebihl sg̲ana'a.
kslawindiithl ksuu'w ahl 'yensa k̲'o'o, dim ii nee dim dii tk̲'alithl ksuu'w ahl sg̲ana'a.
jepdiithl bilaas ahl ts'ee'wa haast.
hliwaayi'ldiithl bilaas g̲anhl aks iit jiksindiithl
'yenshl k̲'o'o hlag̲ook̲ dim 'nii t'ehldiithl ksuu'w.
huxw dii jiksintxwhl ksuu'w, iit hets'im huxw hapdiithl ksuu'w
tun ahl 'yensa k̲'o'o dim wil tun waayt win mitxwhl sg̲ana'a.
dok̲diithl mitmitxum sg̲ana'a iit belx̲sim t'ehldiit.
saa dok̲diithl 'yensa k̲'o'o, simihl ts'uusxim lekw g̲ahlaxwhl sg̲ana'a
ii mihlt g̲ahlaxw waayt win gwelkwhl ksuu'w.
dim luu dox̲hl ksuu'w tun ts'im imx̲hlxw waayt dim wint gupdiit.
ji hlaa dim gupxwt, guksinhl ts'im gemgim aks waayt win g̲agwee'edit.
'nii g̲ats'inhl t'ilix lax̲'uhl ksuu'wsi.
huxw dii am ahl 'nii t'ehlxwhl maa'y.
way 'nithl wila gupxws tust.
