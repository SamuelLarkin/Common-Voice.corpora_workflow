<MOH id = 0 >	Jonah Raoterén:naient

<MOH id = 1 >	   1 Kwah eh tho kaià:takon ne kéntson, Jonah wahaterén:naien' raonhà:ke ne Roiá:ner né: ne Rawenní:io.

<MOH id = 2 >	   2 Tsi niwakerihwanoronhstén:ni, “Ó: Saiá:ner, Í:se' ìa'konnà:ton', tánon' ò:ni' wa'tehskerihwa'serákwa'se'. Ó:nen thò:'a shia'katáweia'te' tsi nón:we ieiénhtha' ne iakawenhé:ion né: ne kanón:wakon ne kaniatara'kehkó:wa wa'keri'wanón:ton' ne kaienawa'séhtshera', tánon' wahskewennà:ronke'. 3 Iahstia'tón:ti' tsi nón:we teiohnó:tes, né: ne kwah kanón:wakon ne kaniatara'kehkó:wa, eh tho nón:we ne ohné:ka' kwah tewakahkwatasè:ton, tánon' kwah ne ka'shátste's sá:wenhk ne ionontowá:nen's ionontakwarontóntie's ontia'takahrhaténia'te'. 4 Eh thó:ne wa'kì:ron', Ó: Saiá:ner, takwate'kwáhton ne tsa'tákta, oh ní:ioht tsi shé:kon aonsakatkáhtho' ne Sanonhsatokénhti? 5 Ia'katenón:waien' nà:kon ne tsi ionontakwarontóntie's, tánon' ne kenhé:ion kwah í:ken tsi ákta í:we'skwe'. Ne ohné:ka' tonke'rhó:roke', tánon' ne onota'shòn:'a onthwatá:se' ne kenontsì:ne. 6 Kwah eh tho nón:we ia'katenón:waien' tsi katsinonhiahtaténions ne ionontowá:nen's. Onkwatehnhó:ton'se' ne atónhnhets tánon' wa'onkehnhó:ton' ne tsi tiohwentsá:ien ne kenhé:ion. Ok Í:se', Ó: Saiá:ner ne Akení:io, tontahstia'tatihéntho' tsi na'teiotskarà:wen ne kenhé:ion ne naonsakónhnheke'. 7 Nó:nen orihwakwé:kon sha'ka'nikonhrò:kten', shé:kon énska ionsónteratste' Roiá:ner ionsahiianonhtónnionhwe'. Kwah wakeriahsanòn:waks tsi ia'katénniehte' ne akaterén:naien' ne Isè:ke eh tho nón:we ne Sanonhsatokenhtì:ke tánon' wahskewennà:ronke'. 8 Tsi niiá:kon ne kaia'tonnihshòn:'a konwahsén:naiens ne iah thé:nen tekarihwáhsta ronatswaténion ne orihwakwé:kon ne Rawenní:io raotén:ra't. 9 Nok tenkonrihwáhkwa'se' ne atonhnhahráhtshera' ne sonhà:ke. Ne entkón:ion' enkatien'kwarónnia'te' tsi tenkonnonhwerá:ton' tánon' eh tho néntiere' tsi niwakahrharátston. Ne ka'niakénhtshera' Roiá:ner nón:we nitewéhtha'!”

<MOH id = 3 >	   10 Eh thó:ne ne Roiá:ner wahrónnien' ne kéntson ne taontahótstike' ne Jonah ne thiiò:ke, nok eh tho na'ká:iere'.
