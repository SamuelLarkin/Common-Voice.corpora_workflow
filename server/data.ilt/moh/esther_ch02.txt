<MOH id = 0 >	2
<MOH id = 1 >	Esther Wa'onontí:io'ne
<MOH id = 2 >	1 Ohna'kènhkha tsi ó:nen iáh tho'tehshonakhwén:'en ne ronontí:io, tió:konte ranonhtónnion tsi niiotié:ren ne Vashti tánon tsi ní:ioht tsi wahaianerenhserísa ne aorihwà:ke. 2 Ótia'ke ne ronontí:io ronwa'nikonhrá:wis wahonní:ron, “Ó:ia séhsak né:ne kwah tokén:'en tiotiia'táhskats ken'nitiotiiónhsa tánon ne iáh tekonti'nahkwaienté:ri. 3 Enhsherihón:ten ne ronateríhonte tsi kakorahseraké:ron tsi nisanakeráhsera, tánon aontakonwatiia'ténhawe ne kwah tiotiia'táhskats, tánon n'ethó akonwatí:teron tsi nón:we saia'tasehtshera'ó:kon kontí:teron kén:en tsi kanontsístaien kanata'kwe'ní:io Susa. Hegai né:ne tehonwaneniatáhkwen, né:ne konnón:kwe ne shako'nikón:rare skátne shé:teron nonátia'ke tánon enhatonkwe'tahsherón:ni ne sénha eniotiia'tahskátston. 4 Thó:ne ó:nen shehia'tará:ko ne kwah entehsenón:we'ne ne iakonontí:io tentsé:ta'ne aonaktà:ke ne Vashti.”
<MOH id = 3 >	Wá:rehre ne ronontí:io ioiánere tsi ní:ioht tsi wahonwaten'nikón:ron, e'thó ki nahá:iere.
<MOH id = 4 >	5 Ne Susa thó nón:we nihen'teròn:tahkwe Shita'ehró:non Mordecai ronwá:iats roién:'a ne Jair, ken'tá:rakon ne Benjamin nitho'twatsirí:non ne Kish tánon Shimei. 6 Tsi ó:nen Ronontí:io Nebuchadnezzar ne Babylon'ró:non iahoia'ténhawe ne Ronontí:io Jehoiachim Judahró:non wahonakerákwahte tsi nón:we tkaná:tien ne Jerusalem tánon é:so ronatia'ké:shon iahonwatiia'ténhawe e'thó raiatarátie ne Mordecai. 7 Ronarasé:'a Esther iontá:tiats, ne ká:ti ne Shita'ehrohnonké:ha Hadassah nakohsén:na; kwah í:ken tsi iakoia'táhskats tánon ken'nitia'koién:'a ó:ni ieià:tase. Sha'ní:heie ne shakotiién:'a, Mordecai wahatewirará:ko tánon wahshakawehià:ron tsi ní:ioht raónha shakoién:'a.
<MOH id = 5 >	8 Tsi ká:ti ó:nen ne ronontí:io á:se wahaianerenhserísa é:so nikón:ti ne ken'nitio'tiión:sa takonwatiia'ténhawe ne Susa, Esther tho ieia'tarátie. Akaónha ó:ni e'thó wahshakotí'teron tsi nón:we ronontí:io rén:teron. Hegai ronwá:iats ne shako'nikón:rare ronontí:io raoia'tase'tshera'ó:kon. 9 Hegai kwah í:ken tsi wahshakonón:we'ne Esther. Iáh ká:ti tehoten'niskwáhton kwah óksa'k tahatáhsawen tsi wahatonkwe'tahserón:ni nek ne kwah kakhwí:io wahshakotí:nonte. Thó:non nahshakonákton tsi nón:we kwah tkanaktí:io tánon wa'tehshakoia'taiehstáhsi tsá:ta nikón:ti ken'nitio'tiión:sa n'ethó kontí:teron ne Esther akonwaió'tenhse.
<MOH id = 6 >	10 Mordecai wahshakohró:ri ne Esther tóhsa wé:ne aiakón:ni tsi Shita'ehró:non na'ehwatsirò:ten. Wa'erihwáhsehte ki. 11 Mordecai tshiatewenhniserà:ke tóhka niháktons tsi nón:we nikontí:teron ne kontiiá:tase' ohnaiá:wen'ne nahotó:kenhse oh ní:ioht tsi iakohnhétie ne Esther tánon tsi neniakoiá:tawen.
<MOH id = 7 >	12 Ne ká:ti tsi niioren'nhá:'on tiótkon tsóhsera nikarí:wes tenkonwatíhsnie'ne nia'té:kon iakonkwe'tiiohstáhkhwa énhontste. Iá:ia'k niwenhnì:take kén:ie myrrh wenhserakon'ón:shon enkhonwatiiatóhka'we, tánon shé:kon iá:ia'k niwenhnì:take thiwenié:nate balsam nón:wa énhontste. Thó:ne ó:nen skontiia'tátshon tsi ienkonwatiia'ténhawe raohén:ton ne Ronontí:io Xerxes. 13 Nó:nen ká:ti ne kaià:tase raohén:ton ne ronontí:io ién:we, aónha enwanónhton nahò:ten enwatsherónnia'te. 14 O'karahsnéha nikahá:wi e'thó nienhén:we, sók ohrhon'ké:ne é:ren nón:we ienkonwaia'ténhawe tsi nón:we thi'kontí:te tkontí:teron, tsi nón:we tehshako'nikón:rare ronontí:io raoia'tase'tshera'ó:kon kí:ken rón:kwe né:ne ronwakwatákwen, Shaashgaz ronwá:iats. Iáh ká:ti raohén:ton ne ronontí:io tshia'onsá:ien tsík tóka kwah í:ken tsi wahshakonón:we'ne, akohsén:na én:ratste tsi ienshakó:nonke.
<MOH id = 8 >	15 Ó:nen ká:ti iakáhewe ne Esther raohén:ton ronontí:io nià:ien. Shakoién:'a ne Abihail tánon ronarasé:'a ne Mordecai, ne kí:ken rotewirarákwen ne Esther. Akwé:kon nón:kwe enhshakotí:ken rotinehrákwas tsi niiakoia'táhskats. Tsi ó:nen ia'koiá:thewe Hegai né:ne shako'nikón:rare konnón:kwe wahshakohró:ri ka'niká:ien aiontiá:tawihte. 16 Ne ká:ti kí:ken Ronontí:io Xerxes ó:nen tsá:ta niiohserà:ke shihonontí:io oieríhaton shiwenhní:tare tsi nikahá:wi ne Tebeth, Esther tahshakotiia'ténhawe raohén:ton Ronontí:io Xerxes tsi nón:we thén:teron. 17 Kí:ken ronontí:io akaónha tia'onhá:'a tahshakonón:we'ne tsi nikón:ti ne konnón:kwe, ne aonhá:'a tahonwa'nikonhraié:rite tánon wahshakonó:ronhkwe. Ienonhtsí:ne tahá:ren ionontí:io iotsistónnion aonòn:warore, tánon ne iakonontí:io wahshakaón:ni akaónha thonsahshakó:tahste aonaktà:ke Vashti. 18 Sók ne ronontí:io wa'hakhwá:ren wahshakotonhnhahéhrhahse ne Esther akwé:kon wahshakohón:karon ne ronaterihón:ton tánon ne ronwahia'tón:ni. Waharí:wenhte tsi iáh ónhka thaiakoió'ten tsi nihonakeráhsera enhonte'nikonhró:ri, tánon nia'té:kon kanonrón:shon wahshakowíhon.
<MOH id = 9 >	Mordecai Waho'niá:ken'te Ronontí:io
<MOH id = 10 >	19 Tsi nikarí:wes ká:ti ronontí:io wahorihón:ten Mordecai nahaterihwatsté:rihste ne ronontí:io raorihwa'shón:'a. 20 Ók ne Esther, shé:kon iakorihwahséhton tsi Shita'ehró:non na'ehwatsirò:ten, Mordecai shakohró:ri naierihwáhsehte, tánon wahonwawén:narahkwe ki' tsi ní:ioht tsi ronwa'wennaráhkhwakwe shi'ieksá:'a tsi ní:ioht tsi shakawehiá:ron.
<MOH id = 11 >	21 Tsi ká:ti nikarí:wes shihoteríhonte Mordecai ronontí:io tsi rén:teron, Bigthana tánon Teresh, tehniiáhse ronwatikwatákwen ne kí:ken ni'nikón:rare tsi nón:we ieiontaweia'táhkhwa tsi thanonhwétstha ne ronontí:io ne ká:ti kí:ken é:so tsi wahonwaná:khwa'se ne Ronontí:io Xerxes tánon wahiatenonhión:ni nahonwáhsehte. 22 Mordecai waharihwatshén:ri, wahshakohró:ri Iakonontí:io Esther, sók nen né:'e ronontí:io ionsahonwahró:ri tsi nahò:ten waharihwatshén:ri ne Mordecai. 23 Wahatiri'wíhsake, tánon wahatirihwatshén:ri tsi tó:kenhske, sók tetsá:ron wahonwatihnià:terenke. Ronontí:io wahaténhnha'ne nahatihiá:ton kahiatonhsera'kwe'ní:io tsi nihonakeráhsera tsi na'awénhseron.
