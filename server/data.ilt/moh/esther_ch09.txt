<MOH id = 0 >	9
<MOH id = 1 >	Shita'ehró:non Wahshakonáhton'te ne Ronwatíhswenhs
<MOH id = 2 >	1 Ahsen'iawenréhaton shiwenhniserá:te ne Adar, ne shahenhnísera ne ronontí:io rorihowanàhton tsi enwatóhetste ne kaianerénhsera, né:ne shahenhnísera ne ronwatíhswenhs Shita'ehró:non ronhská:nekskwe nahshakoti'shén:ni, nek tsi Shita'ehró:non wahonterihwatkwé:ni. 2 Tsi nón:we Shita'ehró:non nihatinákere tsi ní:kon kanataké:ron ne kanakerahserá:kon, Shita'ehró:non wahonnitiohkwahserón:ni nahshakotírio nónhka nahonwatikarón:ni. Ó:nen nón:kwe akwé:kon ronwatitshá:nihs iáh ónhka thahonwati'shén:ni. 3 Tsík nahò:ten ne tó:kenhske í:ken, akwé:kon ne kakorahserá:kon ronateríhonte, ratikoráhshon, ok ó:ni ronontí:io ronwaió'tenhse ratihiá:tons wahshakotiia'takéhnha Shita'ehró:non ne tsi ronwatshá:nihs ne Mordecai. 4 Akwé:kon tsi nikanakeráhsera ronaterién:tare ne Mordecai tsi ó:nen ro'shatstenhserá:ien kanontiio'tsherá:kon iotehiaróntie ne rao'shatsténhsera. 5 Ó:nen ká:ti ne Shita'ehró:non enhonnónhton tsi nenhshakotiié:ra'se ne ronwatíhswenhs. A'share'kó:wa wáhontste tsi wahshakona'wéntho.
<MOH id = 3 >	6 Kí:ken tsi nón:we tkanatakwe'ní:io, Susa, kí:ken Shita'ehró:non wisk tewen'niáwe nihá:ti nón:kwe wahshakona'wéntho. 7-10 E'thó ratiia'tarátie oié:ri nihá:ti Haman shakoio'okón:'a (ne ro'níha ne Hammedatha), né:ne shakóhswenhs Shita'ehró:non: Parshandatha, Dalphon, Aspatha, Poratha, Adalia, Aridatha, Parmashta, Arisai, Aridai, tánon Vaizatha. Iáh ki' thé:nen tehonaterákwen ne raotikwahtshéhtshera.
<MOH id = 4 >	11 Ne ká:ti shahenhnísera tsi nihá:ti nón:kwe wahshakona'wéntho tsi kaná:taien ne Susa wahonwahronkà:ten ronontí:io. 12 Iahshakotátia'se, Iakonontí:io Esther. Wahén:ron, “Ne kí:ken ne Susa thatinákere, Shita'ehró:non wisk tewen'niáwe niiá:kon nón:kwe wahshakona'wéntho, e'thó ratiia'tarátie oié:ri nihá:ti Haman shakoio'okón:'a. Oh ká:ti nekén:en niahóntiere ne é:ren nón:we kakorahseraké:ron! Nahò:ten ne ó:ia tesatonhwentsó:ni? Enhshié:na kí'. Takhró:ri nahò:ten shé:kon tesatonhwentsó:ni enhshié:na.”
<MOH id = 5 >	13 Esther tontaierihwa'será:ko, “Tóka, Sanontí:io, aieserien'tí:io, sheríhon Shita'ehró:non tsi nón:we ne Susa, e'thó naonsahatí:iere enióhrhen'ne tsi nahò:ten ronwatirihwà:wi tsi nahón:tiere ón:wa wenhniserà:te. Tánon ne raotiieròn:ta oié:ri nihá:ti Haman shakoio'okón:'a e'thó ahshakotiia'taniión:ten tsi shakotihnia'terenktáhkhwa.” 14 Ronontí:io waharí:wenhte e'thó naiá:wen'ne, tánon akarihowanáhton tsi nón:we tkanakerahserá:ien ne Susa. Thó ká:ti nón:we ne raotiieròn:ta oié:ri nihá:ti Haman shakoio'okón:'a wahonwatiia'taniión:ten akwé:kon nón:kwe nahonwatí:ken. 15 Ne kaieri'iawenréhaton shiwenhniserá:te ne Adar, kí:ken Shita'ehró:non ne Susa shé:kon á:re sahontia'taró:roke tánon áhsen tewen'niáwe niiá:kon shé:kon á:re sahshakona'wéntho, iáh ki' á:re thé:nen tshiehotíha.
<MOH id = 6 >	16 Kí:ken Shita'ehró:non tsi kakorahseraké:ron wahonnitiohkwahserón:ni tánon wahontatiatanónhstate. Wahshakonáhton'te ne ronwatíhswenhs tsá:ta niwáhsen wisk niwen'niawe'ehtseráhsen nihá:ti ne ronwatíhswenhskwe. Nók iáh ki' thé:nen tshiehotíha. 17 Ó:nen ká:ti ahsen'iawenréhaton shiwenhniserá:te ne Adar. Tsi wa'órhen'ne kaieri'iawenréhaton shiwenhniseratátie iáh ónhka tehsehshako'nawénthon, wahonton'wéshon tánon wahatikhwà:ren. 18 Sók ki' Shita'ehró:non ne Susa, wisk'iawenréhaton shiwenhniseratátie shikahá:wi wahatirá:ko nahonte'nikonhró:ri, áse'ken ó:nen tho náhe tehshakona'wénthon ronwatíhswenhs kí:ken ahsen'iawenréhaton tánon kaieri'iawenréhaton sók ne wisk'iawenréhaton ó:nen wathatí:taste tsi ronaterí:io. 19 Ne ká:ti tiorí:wa ne Shita'ehró:non tsi nón:we ken'nikanatá:sa ratinákere kaieri'iawenréhaton shiwenhniseratátie tánon Adar tsi shiwenhní:tare rotirákwen ahonte'nikonhró:ri tahontskáhon tánon tahontatawíhon natenná:tshera.
<MOH id = 7 >	Tsi Nikahá:wi Ronte'nikonhró:ris ne Purim
<MOH id = 8 >	20 Mordecai iahahià:ton tsi na'awénhseron tánon iahat'hiatonhserániehte tsi nón:we Shita'ehró:non thatinakerénion ákta ok ó:ni ne í:non thatiterón:ton tsi nón:we nikanakerahseraké:ron ne Persia, 21 wathro'riá:ne nahatíhsere ne kaieri'iawenréhaton tánon wisk'iawenréhaton tsi shiwenhniseratátie ne Adar, thó:non nikahá:wi nia'teiohserà:ke enhonten'nikonhró:ri. 22 Thó:non ká:ti shiwenhniseratátie ne Shita'ehró:non wahshakonáhton'te ne ronwatíhswenhs; ken' ká:ti shiwenhní:tare ne wa'tewatté:ni tahoti'nikòn:ren'ne, sók ne ka'nikonhraksénhtshera tonsontté:ni atonhnhahráhtshera tánon atshennonniáhtshera. Wahonwatihró:ri tho niwenhniserà:te nahonten'nikonhró:ri, ahontekhwá:ren, tahontatawíhon natenná:tshera tánon aontahshakó:non ne rotí:ten. 23 Sók ne Shita'ehró:non wahatíhsere tsi nahò:ten Mordecai rorihwíson, nia'teiohserà:ke tsi enhonten'nikonhroríhsheke.
<MOH id = 9 >	24 Haman, roién:'a Hammedatha ne kahwatsiratátie ne Agag, shakóhswenhs Shita'ehró:non, wahatihiatonhkwará:ko tsi shiwenhniserá:teke (“purim” wahatiná:tonhkwe) nahonwanáhton'te ne Shita'ehró:non; thó nihorihwíson akwé:kon ia'tahonwatíhsa. 25 Sók ne Esther e'thó niahá:'en tsi thén:teron ronontí:io, tánon ne ronontí:io iahaténniehte tsi nahò:ten rohià:ton waharí:wenhte tsi ní:ioht tsi enrènheie ne Haman, tsi ní:ioht tsi rorihwíson ne Shita'ehró:non tsi enhshakóhton'te. Haman tánon shakoio'okón:'a wahonwatihnià:terenke tsi nón:we shakotihnia'terenkstáhkhwa. 26 Ne ká:ti tiorí:wa Purim wa'konwahshén:non, nó:nen enhonten'nikonhró:ri. Ne wa'karihón:ni tsi nahò:ten rohià:ton ne Mordecai tánon akwé:kon tsi nahotiia'tawénhseron. 27 Shita'ehró:non wahontatianerenhserónnien tánon ó:ni tsi nithonathwatsirí:non tánon ne ónhka í:ienhre Shita'ehró:non aiontatená:tonhkwe, tánon tsi niioterihwíhson nia'teiohserà:ke kí:ken tewenhniserà:ke tiótkon ahatíhsere tsi nihotiianerenhserò:ten tsi nihohià:ton ne Mordecai. 28 Ó:nen onterihwísa akwé:kon tsi nikahwatsí:rake ne Shita'ehró:non ok ó:ni ne wahatihwatsirátie tsi kakorahseraké:ron tánon tsi ní:kon kanataién:ton ahonnehià:rake ahatíhsere tsi nén:we tsi eniotenhniserentènnionke ne Purim.
<MOH id = 10 >	29 Ó:nen ká:ti ne Ionontí:io Esther, ne shakoién:'a ne Abihail, skátne Mordecai, iahnihià:ton wathró:ri tsi é:so ioianerenhserá:ien tsi nikarihò:ten's ne Purim, ok ó:ni Mordecai ohén:ton iehohià:ton. 30 Kí:ken kahiatónhsera akwé:kon ne Shita'ehró:non iakò:ton tánon ó:ni tekahna'netáhkwen iewatenniéhton akwé:kon ne énska tenwen'niáwe tánon tewáhsen tsá:ta nikanakerahserà:ke ne Persia. Wa'akoteráhshon Shita'ehró:non ne tiótkon skén:nen ahonnonhtonniónhake 31 tánon wahshakotihró:ri ó:ni tsi wahatihwatsiratátie ahatikweniénhsthake awenhnísera ne Purim, thó:non nikahá:wi tsi ní:ioht tsi tehonéhkwen kaianerénhsera tsi enhonentóntiehte ok ó:ni nó:nen tsi ronatshon'niónhkwen. Ne ká:ti tetsá:ron Mordecai tánon Ionontí:io Esther rontiianerenhseríson. 32 Esther wa'kariwahní:rate ne kaianerénhshera tsi nonkwá:ti ne Purim. Thó ká:ti iot'hià:ton tsi kahwe'nón:ni kahiatonhserá:kon.
