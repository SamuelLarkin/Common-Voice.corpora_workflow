<MOH id = 0 >	8
<MOH id = 1 >	Shita'ehró:non Wahonwatihró:ri Naontahontatéhnhe
<MOH id = 2 >	1 Thó:non ne sha'henhnísera Ronontí:io Xerxes akwé:kon wahshakó:ion ne Iakonontí:io Esther tsi nahò:ten roièn:tahkwe ne Haman, ne kí:ken ne kwah shakotahkwáhswenhskwe Shita'ehró:non. Esther wahonwahró:ri ronontí:io tsi iatátenonhkwe ne Mordecai, thó:non tiotáhsawe wahoianerenhseraièn:ta'ne iahatáweia'te raohén:ton ne ronontí:io. 2 Ronontí:io waharíhsi raonihsnónhsawi ne raote'nienténhtshera wathró:ri (ne ká:ti kí:ken Haman sahóhkhwa) tánon Mordecai sahó:ion. Esther wahonwarihón:ten Mordecai ahaterihwatsté:riste tsi nahò:ten roièn:tahkwe ne Haman.
<MOH id = 3 >	3 Esther ionsahonwahtháhrhahse á:re ronontí:io, ia'thonwatentshóthahse tánon teionhsénthohs. Wahonwa'né:ken tiók nahò:ten nahá:iere tahá:tahste tsi nahò:ten wahétken Haman rote'nikonrón:ni, e'thó nón:we nitho'twahtsirí:non ne Agag, ne shakóhswenhs Shita'ehró:non. 4 Ronontí:io raó'nhia ohwistanó:ron ionniá:ton iahshakó:tatshe, watié:ta'ne tánon wa'é:ron, 5 “Sanontí:io, tóka serien'tí:ios tánon takkweniénhstha, tánon íhsehre tkaié:ri, ó:ia aonsahshianerenhserón:ni taká:tahste ne Haman roianerenhseríson (ne roién:'a Hammedatha thó:non nitho'twatsirí:non ne Agag), ne akwé:kon ahonwanáhton'te tsi nón:we Shita'ehró:non ratinákere ne kanakerahserá:kon. 6 Oh ká:ti nén:tiere iaweriahsanòn:wahkt tóka kí:ken atkaronniáhtshera enionkwá:ra'ne tsi nihá:ti akonkwe'ta'shón:'a, ó:ni nakhwá:tsire akwé:kon enionkhiia'wéntho?”
<MOH id = 4 >	7 Ronontí:io Xerxes wahshako'nikonhraientáhsten Iakonontí:io Esther tánon ne Shita'ehró:non Mordecai, “Seniken'én:ion wahihnià:terenke Haman rote'nikonrón:ni tsi shakótkonte ne Shita'ehró:non, tánon akwé:kon Esther takhé:ion nahò:ten roièn:tahkwe. 8 Nók nahò:ten ieioiakén:'en ne ronontí:io raohsén:nakon karisténhton c raote'nienténhtshera iáh kí' tha'taontónhkete. Enwá:ton ne Shita'ehró:non iaietshihiá:tonse, tsi nahò:ten tsahská:nek's tánon akhsén:nakon tsi enkaristénhton ne akwate'nienténhtshera.”
<MOH id = 5 >	9 Kí:ken tsi na'á:wen'ne tewáhsen áhsen shiwenhniserá:tehkwe ahsénhaton shiwenhní:tarahkwe, awenhní:ta ne Sivan. Mordecai iahshakó:nonke ronontí:io ronwahiatón:ni wahshakoten'nikón:ron nahò:ten iahshakotihiá:tonse ne Shita'ehró:non tánon ne kakoráhsera, shakotirihwawá:se, ronaterihón:ton, ne énska tewen'niáwe tánon tewáhsen tsá:ta nikanakerahserà:ke tiotáhsawe India tsi niió:re Ethiopia. Iahshakohiá:tonse akwé:kon tsi kakorahseraké:ron tsi nihatiwennó:tens tánon tsi ní:ioht tsi ratihiá:tons, ok ó:ni ne Shita'ehró:non tsi nihatiwennó:ten tánon tsi ní:ioht tsi ratihiá:tons. 10 Mordecai iahshakohiá:tonse raohsén:nakon ne Ronontí:io Xerxes, tánon waharíhstenhte d ne ronontí:io raote'nienténhtshera. Ne ká:ti wahatiiénhna ne rotiren'nhá:'on nahotihsá:ten ne teiotí:ka, ronontí:io raotshenen'ó:kon.
<MOH id = 6 >	11 Ne ká:ti wahoti'hiatonhseró:ta'se wa'ka'nikonhraièn:tahste ne ronontí:io tsi enhshakoríhon ne Shita'ehró:non akwé:kon tsi kanataké:ron nahonnitionhkwahserón:ni naontahontatéhnhe. Tóka ne ronterí:ios thikawenní:io nikahwatsirò:ten ronatate'weiennentá:'on nahonterí:io, tóka enthonwanatia'tón:ti ne Shita'ehró:non, shakotiio'okón:'a tánon ne konnón:kwe, kí:ken Shita'ehró:non enwá:ton nenthontátehnhe enhonterí:io tánon enhshakona'wéntho; tsi niió:re ia'tenhshakotíhsa tánon enthatiró:roke nahò:ten rotiièn:tahkwe. 12 Kí:ken kaianerénhsera, thó ká:ti nikahá:wi entewatáhsawen tsi kanakerahserá:ien ne Persia kwah thó:non nikahá:wi ronenhniserarákwen nahonwanáhton'te ne Shita'ehró:non, áhsen iawén:re shískare ne Adar, tékeni iawén:re shiwenhní:tarahkwe. 13 Kí:ken entkarihowanáhton ne kaianerénhsera akwé:kon nón:kwe naiakotó:kenhse tsi kanakerahseraké:ron ó:nen kí' nen né:'e ne Shita'ehró:non enhonatate'weiennentá:'on naonsahshakotikária'kse ne ronwatíhswenhs nó:nen ienwatenhniseríhewe. 14 Ronontí:io waharí:wenhte ne rotihsá:tens raotshenen'ó:kon nakontia'karón:ti. Tsi ne kaianerénhsera entkarihowanáhton ó:ni tsi tkanatakwe'ní:io ne Susa.
<MOH id = 7 >	15 Mordecai tahaiá:ken'ne tsi rén:teron ronontí:io, ne rotstonhátie ronontí:io tsi nihohkweniò:ten, oròn:ia, karà:ken, tánon raoteweiá:ra né:ne kwah tkania'tarí:io arihwawa'konhnéha niwahsohkò:ten, tánon é:so tsi iohskáhts anòn:warore ohwistanó:ron. Tsi ká:ti iohaténion ne Susa, nón:kwe ronatshennón:ni tánon tehotihenrehtá:ne. 16 Ronatonhnháhere ne Shita'ehró:non tsi ó:nen wahonatrákwa'se nahò:ten tsi tehona'nikónhrhare nek ronnonhtónnions atonhnhahráhtshera tsi ronatkwénion. 17 Tsi ní:kon kanataké:ron tánon kakorahseraké:ron tsi nón:we ronontí:io raoianerénhsera iotewennà:note, ne Shita'ehró:non wahonnentanó:ronhste ronatshennón:ni tánon ronatonhnháhere wahatikhwà:ren. Tsi na'á:wen é:so niiá:kon nón:kwe, Shita'ehró:non wahontatón:ni tsi ó:nen wahonwatitshà:ni'ke.
<MOH id = 8 >	
