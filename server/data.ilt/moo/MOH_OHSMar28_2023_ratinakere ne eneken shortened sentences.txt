Nè:ne yah tehatiyenté:ri nè:ne tayonshéntho’, ne ó:ni nè:ne aya’íheye’.
Ne ó:ni ne tsi rotinonhsó:ton ne skahwatsirátshon, kanonhsowá:nen, ó:nen táhnon ens kanónhses ne tsi ratì:teron.
Ne káti ne tsi nikaná:ta skanónhsat yakaonkwè:tayen, Rón:kwe nok Yakón:kwe, ó:nen táhnon Yatenno’sénha, ó:nen táhnon tehninotá:ton.
Ne káti ens ne ó:nen orhen’kè:ne wahatikhwèn:ta’ne’ e’thò:ne ó:nen ens wa’eyakèn:seron’.
Ne kenh í:ken ratinákere ne tsi rotinonhsó:ton akwé:kon tsi tkarakhwíneken’s nok ne tsi ya’tewatshóthos nityotenonhsayera’tányon.
Ne káti kenh í:ken Tehninotá:ton ne tsi nón:we tehnì:teron.
Yeyonónhsonte entyè:ke na’kanónhsati eh nón:we niyè:teron ne Yakón:kwe, nok ne Rón:kwe othorè:ke nonká:ti ne tsi yeyonónhsonte eh ne nonká:ti rèn:teron ne Rón:kwe.
Ne ó:nen akwé:kon wa’eyakèn:seron’ ne orhen’kè:ne e’thò:ne Yakón:kwe ne ó:nen tontakanhohí:ya’ke’, kanonhsowanèn:ne yahontáweya’te’ tsi nón:we thèn:teron ne Rón:kwe.
Eh yahokerothí:ye’ ne tsi niyó:re ens wa’káhsa’, e’thò:ne ó:nen tentkayà:ken’ne’ táhnon eh yensewatáweya’te’ tsi nonká:ti ne aónha thiyonákte.
Eh káti ní:yoht ne niya’tewenhniserá:ke ne tehóhsnye ne rokerothí:yas.
Nok á:re káti ó:nen ne Akaonkwè:ta wa’ónttoke’ ne yah ne ken’ a’nyón skén:nen teyakónnhe ne Akoyénha.
Á:yenhre’ enyakoksa’tayèn:ta’ne’. Nok á:re káti ó:nen wa’konwarihwanón:tonhse’ ónhka ne tsi nikaná:ta ne ratinákere ne rati’terón:ton ne rotiksa’tayentáhsere.
Yah othé:nen thakèn:ron’.
Nok á:re ó:nen ya’akotenhniseríhehse’ ó:nen wa’akoksa’tayèn:ta’ne’, táhnon Yakón:kwe ne Eksá:’a.
Ok ó:nen tsi ní:yoht yah thayonthró:ri’ ónhka ne Ro’níha.
Nok ohén:ton ne tsi niyó:re ne ó:nen sha’ennákerate’ ne Eksá:’a kenh í:ken Rón:kwe rothón:te ens ne Raonkwè:ta ne yakothró:ri ne tsi yakoksa’tayentáhsere ne Yatenno’sénha.
Ó:nen ne rennonhtónnyon.
Á:kare ó:nen tontáhsawen’ ó:nen wahononhwákten’.
Ne ó:ni ne shiya’káhewe’ ne wahrénheye’ ne Ro’nihsténha raonaktákta eh yè:teron, teyekánere ne tsi rononhwáktani.
Yah teyeyenté:ri, yah ó:ni nonwén:ton teyakotkáhthon ne ayakononhwákten’, ahse’kén yah se nonwén:ton ónhka teyakawenhé:yon ne tsi ratinákere.
Ne káti ne ó:nen onwáhtsi ok ya’tenhatonriseratkón:ten’ ó:nen wahshakawénhahse’ ne Ro’nihsténha, wa’aì:ron’, Ó:nen onwáhtsi ok enkíheye’.
Ne ó:ni ne Ro’nihsténha wa’aì:ron’, Oh né:’e nahò:ten ne tsi nahò:ten sá:ton.
Oh né:’e nenyá:wen’ne’.
Ne ó:ni ne tontahatá:ti’ wahèn:ron’, Enwátkahwe’ ne tsi katónryes, táhnon enkawíhstohte’ ne tsi kyeròn:ke, ó:nen táhnon enyohnírha’ne’ ne tsi tewakstonterónnyon.
Ne ó:ni ne ó:nen enwátkahwe’ ne tsi katónrye’se, tenskerón:weke’ sehsnòn:ke énhsatste’.
E’thò:ne ó:nen tenhsahshéntho’ ok thentewennónhton’.
Nok ó:ni ne otya’kéhshon ne kanónhsakon enye’terón:take’ ne tenyekánerake’ ne ó:nen enkíheye’, akwé:kon sha’tenyá:wen’ne’ tensewahshéntho’ táhnon ensewa’nikonhráksen’.
Nok yah ki’ othé:nen ne Ro’nihsténha thiyeyako’nikonhrayentá:’on ne tsi nahò:ten wahèn:ron’.
Ó:nen táhnon sénha íhsi nón:we tsi nahò:ten wahshakohró:ri’.
Wahèn:ron’, Ne ó:nen enwakihé:yon ensewaronto’tsherón:ni’, e’thò:ne ó:nen oronto’tsherá:kon enhskwaya’títa’,
Tó:kenske’ káti ne ó:nen tsi ya’thatonriserakón:ten’, ne Ro’nihsténha wa’thonwarón:weke’, yehsnòn:ke wá:’ontste’.
Akwé:kon wa’tyonhshéntho’, nè:ne yah nonwén:ton tehatiyenté:ri ne ohén:ton tsi niyó:re ne ethò:ne ne ónhka ok aya’íheye’ né:tens nè:ne tayonhshentho’.
Ó:nen káti tó:kenske wahonwaronto’tsherón:nyen’, ó:nen ó:ni tayonteweyèn:ton’ ne tsi wahonwaya’tahserón:ni’.
E’thò:ne ó:nen oronto’tsherá:kon wahonwaya’títa’.
E’thò:ne ó:nen ne tsi yeyonónhsonte kanónhsakon nonká:ti è:neken wahatì:ren’.
Nok ne Eksá:’a akwáh ok skén:nen, ó:nen táhnon yohsnó:re ne tsi yakotehyaróntye.
Nok ne ó:nen eh shityakó:yen ne ó:nen é:ren ok tsyetákhe’s, yakotkahri’tsheronnihátye’se, ó:nen ó:ni yontá:ti.
Wa’ontyé:ren’ ok ne kanónhsakon yè:teron ó:nen wa’tyonhshéntho’ ne Eksá:’a.
Nè:ne yah nonwén:ton eh thontayohtonhátye’ ne yakoksa’tayèn:ton ne tayonhshenthóhseke’.
Ó:nen káti ne O’nihsténha wa’tyakorho’tónnyen’, wa’tyako’nikonhrawénrye’.
Ó:ya ok na’tetyoyè:ren ne ayako’nikonhrawénrye’.
Yah ki’ thaón:ton’ ne tayontó:tate’.
Ó:nen ó:ya ok tsyontaterho’tón:ni’, yah ki’ tewá:tons tayontó:tate’.
Akokstén:ha wa’aì:ron’, Ayetshiyate’nyén:ten’, yayetshina’tón:hahse’ ne íhsi è:neken tkaronto’tsheráhere ne tsi rayà:ti ne Rawenhé:yon.
E’thò:ne káti ó:nen ya’akotiya’taráthenhste’ táhnon wa’kontinontékhsi’.
Ó:nen wáhi wa’ontkáhtho’ ne Rawenhé:yon.
Ne káti ne óksa ok wa’óntkahwe’ ne tsi teyonhshénthos.
Akwáh káti ken’ náhe, ó:nen tontayakotiya’táthsnenhte’, ó:nen yah tha’tetsyonhshénthos.
Ne ó:ni ne eh ní:yoht skén:nen tsyennonhtónnyon.
Akwáh wa’karì:wehse’ ó:nen á:re tonsayonhshéntho’.
Ó:nen káti nón:wa óksa ok ne O’nihsténha ya’ontatya’taráthenhste’ ne Ontatyén:’a ne tsi tkáhere ne Rawenhé:yon, 
Akwáh káti á:re ken’ náhe, ó:nen á:re tontayontáthsnenhte’.
Ó:nen á:re skén:nen thitsyakotkahri’tsheronnihátye’se.
Ó:nen káti e’thò:ne ó:nen wahatinekotón:ni’ ne ó:ni wahatinekotó:ten’.
Ne káti ne kátke tenyakotonhwéntsyohse’ ne ayontkáhtho’ ne Rawenhé:yon, enwá:ton’ ki’ ne Akaonhá:’a yenyeráthen’.
Ne káti ne ó:nen á:re tonsayakotonhwéntsyohse’ ne ahonwá:ken’ ne Rawenhé:yon, ya’eráthen’ ki’ Akaonhá:’a.
Eh káti niyohtonhátye ne tsi yakotehyaróntye. Kátke tenyakotonhwéntsyohse’ ne ayontkáhtho’ ne Rawenhéyon, ya’eráthen’ ki’ ens.
ne ó:nen eh yeyetskwáhere ne tsi tkaronto’tsheráhere yakothón:te ens ne kanónhsakon yè:teron ne yakóhthare 
Nok ne ó:nen shiya’káhewe’ ó:nen sha’ontehyá:ron’ kenh í:ken Eksá:’a ne ó:nen á:re tontayónthsnenhte’ ne tsi tkáhere ne Rawenhé:yon
Í:non ne tsi tkarahkwíneken’s nonká:ti eh thanákere, 
Enhshehró:ri’ ne Sa’nihsténha, káhik tenyé:yehste’ ne kanenhanawenton enyena’taronni’, ne ó:nen yénhse’ tsi nón:we thènteron ne enseninyake’
E’thò:ne ó:nen ne O’nihsténha wa’ena’tarón:ni’ ne kanenhanawénhton, akwáh tewahyayéhston.
Ne káti ne ó:nen sha’kà:ri’ eh wa’akéta’ yontkehtátstha a’thé:rakon, akwáh wa’ká:nahne’. 
E’thò:ne ó:nen ne Yeya’taseha wa’aì:ron’, Yenshihró:ri’ ki’ ne Rake’níha.
E’thò:ne ó:nen yonsayeráthen’ tsi nón:we tkáhere ne Rawenhé:yon.
Ne ó:ni ne yakothón:te ne kanónhsakon yè:teron tsi wa’aì:ron’, Rákeni, ó:nen wa’ena’tarísa’ ne Ihsténha.
Nok ne aontahotátike’ yah ná:’a ne ónhka teyakothonté:’on.
Eh káti ní:yoht thiyakóhthare, sewatyé:ren wa’aì:ron’, Yo,
Sewatyé:ren ó:nen tayakoyéhshon’.
Á:kare káti ó:nen tontayónthsnenhte’ táhnon wa’aì:ron’, Wahèn:ron’ ne Rake’níha enyórhen’ne ó:nen enkahtén:ti’ orhen’kéhtsi.
Ne káti ne ó:nen sha’órhen’ne’ ne ó:nen shahatikhwèn:ta’ne’ ne orhen’kè:ne wa’thontskà:hon’ 
E’thò:ne ó:nen á:re eh yonsá:yen’ tsi nón:we tkanekó:tate táhnon ya’eráthen’ tsi nón:we tharonto’tsheráhere ne Rawenhé:yon, 
Ne káti ne tsi yonthró:ri ne Akaónha nè:ne Ro’níha.
E’thò:ne akwé:kon wahshakohró:ri’ ne tsi nenyawénhseron’ ne tsi niyó:re niyenhén:yen’ nok ó:ni ne yén:yonwe’.
Ne káti ne ó:nen sha’tontayónthsnenhte’, e’thò:ne ó:nen ne O’nihsténha ó:nen wa’tyontatékhwen’ ne yontkehtátstha à:there kana’taranà:non 
Ne káti ne yonehrákwat niyoré:’a yoterahkwakaratá:ton nok eh yahá:’onwe’ tsi nón:we ne Ro’níha ne rá:wen tkahyonhatátye wáhta karón:to ne tsi teyeyahyà:ktha.
Eh ens nón:we ya’onnón:wete’, ahse’kén sewenhníserat tsi niwathahinóntsherehse.
Ó:nen káti ne Eyà:tase wá:’enhre’ orihwí:yo wa’eya’táhton’ne’, wá:’enhre’ tókat nón:wa wa’tekhahanéra’ke’.
E’thò:ne káti ó:nen sayónhkete’.
Ne akwáh ón:wa ken’ ok niyó:re niyoterahkwahténtyon nok yonsá:yonwe’ ne tsi tyakohténtyon táhnon wa’aì:ron’, Tókat nón:wa wa’kya’táhton’ne’.
Enshirihwanón:tonhse’ káti ne Rake’níha.
E’thò:ne káti ó:nen yonsayeráthen’ tsi nón:we tharonto’tsheráhere ne Ro’níha.
 Tókat nón:wa wa’kya’táhton’ne’ ne tsi sótsi yohsnó:re eh yahá:kewe’ tsi niwatonhwentsyò:ten’ ne tsi takhró:ri tsi nón:we yenkanón:wete’, 
Eh káti ní:yoht tsi nón:we tontakáhkete’.
taharihwa’será:ko’ ne Akaónha ok yakothón:te tsi nahò:ten wahèn:ron’ yah nè:ne otya’kéhshon ne kanónhsakon yè:teron teyakothonté:’on ne tsi nahò:ten wahèn:ron’.
Wahèn:ron’, yá:ken, Yáhten se tesaya’tahtón:’on.
Ó:nen wahèn:ron’, yá:ken’, Oh na’karontò:ten nè:ne karón:to ne tsi teyeyahyà:ktha.
Wa’aì:ron’, yá:ken’, Wáhta na’karontò:ten ne tsi teyeyahyà:ktha, nok Ohóhsera táhnon Skarontakáhstha na’karontò:ten Oterontonníha yothohkotónnyon 
Wahèn:ron’, yá:ken’, Né:e, ki’, tkayé:ri se; yáhten se tesaya’tahtón:’on.
E’thò:ne káti ó:nen tontayónthsnenhte’ nok á:re tsyakohténtyon.
Ne akwáh ki’ á:re ohstón:ha ok thiyakoterahkwahténtyon nok ná:’a eh yonsá:yonwe’ tsi nón:we tetyakò:kton, ok káti é:ren shí:yen’ wa’tyeyà:ya’ke’.
Yah káti sótsi í:non thiyeyakawé:non ó:nen káti yakothón:te Rón:kwe ohskawakónhshon tahatá:ti’ tahèn:ron’, Henh.
Yah kató:ken othé:nen thiyeyakotsteríhston.
Yakohtentyonhátye ó:nen né:’e, ahse’kén ne Ro’níha tehshakohró:ri tsi eh nenyá:wen’ne’.
Eh káti ní:yoht né:’e ne yakohstoróntye ne tsi yonthahí:ne.
Ne ó:ni ne ó:ya ok ens ne Rón:kwe ne ohskawakónhshon tontahèn:ron’ Henh.
Nok kató:ken ki’ ní:yoht nityakoyé:ren ne ok ne yakohstoróntye ne tsi teyakothahahkwenhátye.
Ne káti ne ó:nen ákta ne ó:nen ya’tayerhótkahwe’ wa’ontyé:ren’ ok káti ne Rón:kwe ohaha’kéhshon tá:re’.
Ne káti ne shé:kon kén:’en niyó:re tá:re’ nok tahohtharátye’, rá:ton, Tehstá’n nahé:’a.
Satoríhshen, ó:nen ónhte tesahwishenhé:yon.
Nok ne akwáh tsi ní:yoht ne yah teyakothón:te, ne ok ne yakohtentyonhátye.
Wahen’nikónrya’ke’ yah se tha’tayé:ta’ne’.
Nok ne ok ne sahshakoteha’tányon’, rá:ton, Yah tesatéhenhse eh nihokstén:ha ne wa’tshényente.
Nok ki’ yah tha’teyakotá:’on.
Ro’níha akwé:kon se wáhi tehshakohró:ri tsi nenyawénhseron’ ne tsi eh enyonthahí:ne’, ne káti karihón:ni yah tha’teyakotá:’on.
Nok á:kare ó:nen ya’ehèn:tara’ne’ kahentowá:nen.
Sha’tekahentí:hen eh tkaná:tayen táhnon ne Ronwakowá:nen ne akwáh sha’tekanatí:hen nón:we nihonónhsote.
Eh káti niyahá:’en’.
Ne ó:nen káti tsi yahá:’onwe’ ne tsi ronónhsote ok shí:yen’ táhnon ya’ontáweya’te’.
Sha’tekanonhsí:hen niyotékha’ táhnon tetsyarónhkwen na’katsyénhati kanáktayen.
E’tho raya’tyón:ni, ok shí:yen’ wahonwa’therayénhahse’ ne kanà:taronk táhnon wa’aì:ron’, Wa’onkenínyake’.
Tahatá:ti’ káti wahèn:ron’, É:ren na’katsyénhati ka’ sátyen.
Eh káti na’á:wen’ wa’thnitsyenhón:ten’ táhnon yah énhskat tha’teshotíhthare ok eh ya’ò:karahwe’.
Ne káti ne tsi ó:nen ya’káhewe’ ne tsi nityo’karáhon ne ó:nen tsi niyakó:ta’s ó:nen wahatennitskarahserón:ni’.
Waháhsa’ e’thò:ne ó:nen wahshakotskárhahse’ tsi ya’tehahsì:tayen’.
Ne káti wahèn:ron’, Ken’ enhsá:rate’.
E’thò:ne káti ó:nen eh wa’ón:rate’ nok ó:ni ne Raónha wahá:rate’.
Yah tehonahrá:ton, ne ok ne wa’thyarahsi’tà:rike’.
Nok ne ó:nen sha’órhen’ne’ ó:nen wahyatkétsko’.
ó:nen ne Raónha wahaté:ka’te’.
Ne káti ne ó:nen shahatsyenhísa’ e’thò:ne ya’thanhohí:ya’ke’ sha’tontahayá:ken’ne’ skanó:rat Onenhstakèn:ra shanorenhá:wi’.
ó:nen wahèn:ron’, Sayó’ten.
Yakoyó’te ens ne yehnenhwáhshen.
Enhstsihskón:ni’ kanenhanawénhton.
E’thò:ne káti ó:nen wa’enenhstarón:ko’, nok ne Raónha wahahnekakóha’ táhnon yahana’tsyáko’ ne raón:tak kana’tsyowá:nen, táhnon wahahnekihà:ren’.
Ne ó:nen sha’éhsa’ wa’enenhstarón:ko’ e’thò:ne wa’enenhstaná:wenhte’ nok ne ó:nen sha’kanenhstaná:wen
Énhskat ok tayehsisáhtenhte’ nok wa’ethe’serísa’.
Wahorihwanehrá:ko’ ne tsi yah nonwén:ton tehotkáhthon ne niyohsnó:re ayethe’serísa’.
Ne káti ne ó:nen sha’ethe’serísa’ ó:nen teyohnekóntye’se ne rana’tsíhare.
Ó:nen wáhi ó:nen yenyethè:serohwe’, wahèn:ron’, Satsheronnyahsyón:ko.
E’thò:ne káti wa’ontsheronnyahsyón:ko’.
Wa’éhsa’ e’thò:ne ó:nen ya’ethè:serohwe’ ó:nen teyonwénrye ka’serawénrye yóntstha’.
Nok ne Raónha kanaktà:ke ne thaya’tyón:ni tehshakokánere ó:nen yakoyó’te.
Ne káti ne tsi wattsihskwatónkwas yakohstarahrà:seron ne yehayenhsa’kéhshon.
Ne akwáh tsi ní:yoht ne yah teyakoteryèn:tare.
Ya’tekayé:ri wa’katsihskwà:ri’ ó:nen nè:ne akwáh ok tsi niyehayénhsa’ yotsíhskware.
E’thò:ne ó:nen Raónha wahana’tsihará:ko’, ó:nen táhnon ken’ nón:we yahanhotón:ko’ táhnon wahèn:ron’, Aketshenénhshon kásene.
Eh káti takeniyà:ken’ne’ tekenikowá:nen È:rhar.
Wahèn:ron’, Sasenirá:kehw yehayenhsa’kéhshon yotsihskwarényon.
E’thò:ne ne raotshenen’okón:ha tekeniyáhsen ó:nen táhnon tsi na’tekenikowá:nen eh niyahá:kene’
Eh se, yá:ken, niyonen’nahsá:teht tsi ní:yoht ne yoronwara’taríhen eh naontayè:sere’ , ne tsi nón:we na’kakà:nonte’ ne akwáh ok eh kanekwenhsarátye.
Ne káti, yá:ken, ne ó:nen sha’kenísa’ ne akwáh ok thitsyenekwénhsote.
E’thò:ne ó:nen wahèn:ron’, Ó:nen sasatsherón:ni.
E’thò:ne ó:nen sayontsherón:ni’.
Nok ne raotshenen’okón:ha wahrénhahse’, yá:ken, Aketshenen’okón:ha, háo’, tetsyatskà:hon.
ó:nen wáhi wa’ká:ri’ ne yetshikhonnyenni.
E’thò:ne ó:nen wa’tkyatskà:hon’.
Nok ne ó:nen sha’kenikhwèn:ta’ne’ wahèn:ron’, Ó:nen skanhóhati yonsatsyatáweya’te’.
E’thò:ne ó:nen skanhóhati yonsakyatáweya’te’, ó:nen táhnon yonsahshakonhó:ton’.
E’thò:ne, yá:ken, ó:nen wahèn:ron’, Tó:kenske’ wáhi eh nitisa’nikonhrò:ten’ ne ayonkenínyake’.
ó:nen káti wa’onkenínyake’.
Ne káti ne tsi na’awénhseron’ ne tsi ó:nen náhe eh yeyá:ko.
Akwé:kon ohén:ton thiyakoteryèn:tare, ahse’kén ne Ro’níha akwé:kon se tehshakohró:ri ne karihón:ni wa’ekwé:ni’ wa’ontahkátstate’ 
Nok ó:ni ne tsi wa’ontahkátstate’ ne ó:nen ne shonsayakotitsihskokewányon’.
Tókat aontayakotòn:non ne tsi ne ayakokarahrén:’on ne ki’ ó:ni ne ahá:wenke’ - Yah wáhi tó:kenske téhsehre ayonkenínyake’
Nok ne ó:nen sha’kenikhwèn:ta’ne’ ne raotshenen’okón:ha e’thò:ne, yá:ken, ó:nen wahshakona’tón:hahse’ tsi nón:we nikakè:ron ne raókhwa.
E’thò:ne ó:nen wa’ekwatá:ko’ tsi niyó:re wa’éhsa’ ó:nen wa’tkyatskà:hon’ ne orhen’kè:ne.
Áhsen, yá:ken, na’onnón:wete’ táhnon yah énhskat tehonahrá:ton.
Ne ok ens, yá:ken, ne wa’thyarahsi’tà:rike’ ne tsi wahotí:tahwe’, tehnitsyá:ron é:ren nonká:ti ya’tenhyatkón:hen’.
Ne káti, yá:ken, nè:ne orhen’kè:ne ó:nen wahèn:ron’, Ó:nen eh yenséhse’ ne tsi nón:we tisahténtyon.
Sewà:therat ne yontkehtátstha Ohskennón:ton tekaya’tanetáhkwen yo’wahráthen yensesatkéhtate’.
Enkhe’wà:ranonte’ ne Sonkwè:ta.
Nok ó:ni ne ok yekanatakwé:kon ne enhskáthne tisewanákere akwé:kon sha’tenyá:wen’ne’ enhatiyà:khon’ ne o’wà:ronk ne ó:nen yenséhsewe’.
E’thò:ne, yá:ken, ó:nen yaharáthen’ è:neken taha’wahraní:serenhte’ ne yo’wahráthen.
A’é:ren, yá:ken, na’otenwéhsha’ne’ ne kanónhsakon ne ó:nen tontaháthsnenhte’.
E’thò:ne ó:nen ako’thé:rakon ne yontkehtátstha eh waha’wahráta’ tsi niyó:re wa’ká:nahne’. 
Tó:kenske, yá:ken, onta’tsyó:roke, ne akwáh ohstón:ha ok tétkare.
Ó:nen á:re tontahatáhsawen’ saha’wahráta’ ne a’thé:rakon. Saká:nahne’ á:re.
E’thò:ne ó:nen á:re saha’tsyó:roke’ ne á:re ne akwáh ohstón:ha ok tétkare.
Eh thiyahà:sahte’ ne o’wà:ronk yah teyonahnón:’on.
Áhsen, yá:ken, naháteratste’ taha’wahraní:serenhte’.
Thó:ha ens, yá:ken, wa’ká:nahne’ ne tsi nikanónhsat.
Ón:wa wa’ká:nahne’.
Ne káti ne ó:nen shahá:nahne’ e’thò:ne, yá:ken, wahèn:ron’, Ne ó:nen yenséhsewe’ enyetshiyatkenníhsa’ahte’ ne yenákere.
Táhnon enyetshihró:ri’ ne enyonhskwahrón:ko’ ne tsi yakononhsó:ton ne ó:nen entyò:karahwe’ ne ó:ni ne enyeyakèn:seron’.
Ne akwé:kon enyonteweyèn:ton’ ne ó:nen átste ne kanónhsakon enkakehrón:ta’ne’, 
Ó:nen káti yensehsata’therakéhtate’ kenh í:ken Ohskennón:ton yo’wahráthen.
Kasateweyèn:ton tsi nón:we nenwatkehtóhetste’, ahse’kén yah se é:ren thahskehtáhkwite’ 
E’thò:ne ó:nen ensehsatkehtáhsi’.
Ne káti ne tsi ó:nen wa’eweyennén:ta’ne’ wa’ekwatá:ko’ tsi nón:we nenwatkehtóhetste’ wa’aì:ron’, Ó:nen, ki’ wa’keweyennén:ta’ne’
E’thò:ne wahátkahwe’ ne tsi ro’therakaratá:ton táhnon e’thò:ne ó:nen sayonhtén:ti’.
Ó:nen táhnon yah othé:nen teyókste sayonta’therakéhtate’.
Tókat ónhte sha’tewahsén:non tsi niyó:re niyeyakawé:non ó:nen tontáhsawen’ ohstón:ha wa’óksten’ne’.
Ne káti ne tsi niyakohtentyonhátye’ tayakoksténhsere’.
Ya’tekayé:ri kanónhsakon yonsayerá:ta’ne’ ó:nen tontkehtotaríhsi’ táhnon ehtà:ke ya’on’therayén:ta’ne’ 
Wa’ka’wahrá:nahne’ ne tsi niyonákta ne kanónhsakon.
É:so se wáhi ne tsyako’wahrakéhte, ahse’kén áhsen se wáhi nahakarhaté:ni’ ne raonónhsakon ne ó:nen shaha’wahráta’ ne ako’thé:rakon 
E’thò:ne káti ó:nen wa’onthró:ri’ ne enyonhskwahrón:ko’ ne tsi yakononhsó:ton ne ó:nen enyo’karahsnéha.
E’thò:ne wa’aì:ron’, Entshisewa’wahranontenhátye’.
Ó:nen káti ne Kwanonkwe’ó:kon tésenehkwe’ kenh í:ken ka’wahrakè:ron kanónhsakon.
Táhnon, e’thò:ne ó:nen ne Akaonkwè:ta ó:nen wà:tyehkwe’ ne yo’wahráthen.
Entsyahskwahrón:ko’ ne tsi sewanonhsó:ton ne entewatyé:renhte’ ó:nen ensewén:tahwe’, 
Onenhstakèn:ra yenyokén:nore’ tsi náhe entsisewentáhseke’.
Ne káti ne ó:nen tayò:karahwe’ wa’okén:nore’ Ó:nenhste ahsontakwé:kon.
Eh káti nontontyé:rate’ wahotinenhstaká:ten’ne’ ne ó:nen sha’órhen’.
Tó:kenhske káti wa’onhskwahrón:ko’ ó:nen e’thò:ne wahotí:tahwe’.
Ne káti ne ó:nen shonsahatí:ye’ tó:kenhske káti yawe’towá:nen kanónhsakon ká:yen.
È:neken na’akokwítshati eh nítyo ne Onenhstakèn:ra ahse’kén tsi náhe rotí:tahs eh náhe Onenhstakèn:ra yokennó:ren.
Ne thiyorì:wat wahshaká:on’ ne Ó:nenhste ne Akaonkwè:ta ne tsi rotinyá:kon ne Raonnonkwè:ta, táhnon ne é’tho nihatirihò:ten’.
Akwáh é’tho tsi náhe ó:nen sayonhtén:ti’, eh sá:yenhte’ ne tsi thonónhsote ne Ró:ne.
Eh ki’ á:re náhe tonsayontháhahkwe’ tsi ní:yoht ne tyotyerénhton eh shá:’enhte’.
Ne káti ne ó:nen shiyonsá:yonwe’.
Táhnon, e’thò:ne wáhi ó:nen sahonwahró:ri’ akwé:kon tsi na’awénhseron’ ne tsi sayekwátho’.
Táhnon ó:nen ne é’tho ní:yoht wáhi enhskáthne nì:teron, Ró:ne se wáhi.
Á:kare ó:nen wahèn:ron’, Wakenonhwáktani.
e’thò:ne ó:nen ne Raonkwè:ta wahotinehrá:ko’ ne tsi nahò:ten rá:ton, ahse’kén yah tehatiyenté:ri oh ne’ nahò:ten ne ayakononhwákten’.
Ne káti ne tsi ó:nen wahoti’nikonhrayèn:ta’ne’ tsi niyoterihwatyé:ren ne raonhà:ke.
Ó:nen wáhi shatiya’táthshon tsi ens ní:yoht tsi tenhaya’tó:rehte’ wahohró:ri’ ens ne rononhwáktani ne tsi nahá:yere’.
Yah ónhte ken thaonsahaye’wèn:ta’ne’, wa’thonttenyón:ko’ yah ki’ tewá:tons aonsahaye’wèn:ta’ne’.
e’thò:ne ó:nen wahonwarihwanón:tonhse’, wahonnì:ron’, Oh káti ónhte nayakwá:yere’ ne aonsahsye’wèn:ta’ne’.
 Í:kehre ónhte aonsakye’wèn:ta’ne’ tókat aesewarontotá:ko’ ne akwatennohserà:ke í:ken kérhite, táhnon eh yenkatya’tyón:nite’ 
Ohrá:ton na’karontò:ten ne kérhite tyótkon yotsì:tsyonte ne, yá:ken, teyohswathe’táhkwen ne tsi eh ratinákere ahse’kén kenrá:ken nikatsi’tsyò:ten’, 
Ne ná:’a raotiráhkwa ne eh nón:we nihatinákere.
Ne káti ne ó:nen shihotirontotákwen wahshakawénhahse’ ne Ró:ne, Eh ya’takitskárhahse’ akta ne tsi kerhì:tahkwe’.
E’thò:ne tó:kenhske eh yahonwentskárhahse’, táhnon e’thò:ne eh yahà:rate’ tsi nón:we wahonwentskárhahse’.
Ne káti wáhi ne tsi ó:nen eh raya’tyón:ni wahshakawénhahse’ ne Ró:ne, Kenh sátyen kya’tákta ne tsi kya’tyón:ni.
Ó:nen wahèn:ron’, Ya’tesathsí:nonte ohshón:wakon, ahse’kén yohshonwé:’on, 
Ne káti wáhi ne tsi ó:nen eh raya’tyón:ni ó:nen tontò:kten’ ne tsi nihoronhyà:ken.
Akwé:kon ne Raonkwè:ta eh yakotkenníson ne ó:ni tehonwakánere ne tsi ní:yoht tsi rononhwáktani rotirihwanehrakwén:’on 
Ne káti ne tsi ó:nen á’nyonh sahaye’wèn:ta’ne’ ne tsi rononhwáktani, e’thò:ne ó:nen wahatkarhátho’ táhnon wahatya’tokonrón:tate’ 
Á:kare ó:nen wahèn:ron’, Ya’satkátho ne ohshón:wakon, oh nahò:ten nityotyé:ren ne íhsi.
Ne wahshakawénhahse’ ne Ró:ne.
E’thò:ne ó:nen ya’tyontshà:kete’ ohshón:wakon eh ya’teyekánere.
E’thò:ne tsi yenyáhkaronte eh ya’thennihsnonhsà:ren’ nok yahshakò:reke’ táhnon ohshón:wakon ya’eyà:ten’ne’.
E’thò:ne ó:nen sahatkétsko’ táhnon wahshakawénhahse’ ne Raonkwè:ta, Ó:nen sasewarontó:ten ne sewarontotákwen.
Akwáh ok eh nítsyoht ne tsi niyohtòn:ne’ árekho shihotirontotákwen.
Ne wáhi kenh í:ken Yakón:kwe ó:nen wáhi ná:’a ne ya’eyà:ten’ne’ ohshón:wakon tyò:karahs wa’eya’tóntye’.
Á:kare ó:nen ya’tyontóhetste’ ó:nen wáhi ya’eyá:ken’ne’ ne tsi niká:tens ne eh thiyonhwentsyá:te.
Ó:nen wáhi wa’tyontkahthónnyonhwe’ táhnon wa’é:ken’ ok tha’tetsyokhwatà:se ne ok ne oròn:ya ní:yoht.
Yah othé:nen ó:ya thayontkáhtho’.
Yah othé:nen teyakoteryèn:tare oh ki’ ok ónhte nenyakoyà:tawen’ne’, ahse’kén tyotkontáhkwen yeya’tóntye. 
Yah othé:nen teyakoteryèn:tare tsi nahò:ten ya’ontkáhtho’.
Nok ó:nen se wáhi kahnekowá:nen ne ya’teyekánere nok ki’ ne akaónha yah teyeyenté:ri ne nahò:ten.
Ne káti ne ohnekà:ke yotihonwa’keronnyòn:ne’se niya’tekahsoratsherà:ke.
E’thò:ne ne Tsyonnyatarèn:ton ne waháttoke’ wa’thohén:rehte’, wahèn:ron’, Ón:kwe tá:yen’ kanón:wakon.
Nok e’thò:ne Tekáhon tahatá:ti’, wahèn:ron’, Yah se kanón:wakon thontá:yen’.
Wahèn:ron’, È:neken se tayeya’tóntye’.
E’thò:ne ó:nen wahatitsyénhayen’ ne tsi nahatí:yere’ ne tsi ahshakonateweyèn:ton’.
Ya’thotirihwayèn:ta’se’ ne Ranyahtenhkó:wa yahonwaronhyénhare’.
Nok tyotyerénhton yahshakotónnyehte’ yotityohkowá:nen ne Sorahokón:ha.
Wa’tkontí:ten’ táhnon ya’tyakonáterahte’ è:neken.
Eh tayeya’tá:ra’ne’ ne kontihshòn:ne.
E’thò:ne ó:nen skennén:ha tontakónthsnenhte’ yakotiya’tenhá:wi, kontihshòn:ne yeya’tarátye.
Ya’tekayé:ri ne Ranyahtenhkó:wa ó:nen rote’nowa’keráhkwen.
É’tho ra’nowà:ke eh ya’akotì:teron’.
E’thò:ne ne Tsyonyatarèn:ton wahèn:ron’, Háo’, ne sewathonryo’kátste’s ónhka rokwénnyon ne enhathón:ro’ enhronhwentsyakóha’.
Ta, e’thò:ne skáthshon tonté:ra’te’ wahonthonrón:nyon’.
E’thò:ne Tsyenní:to wahate’nyén:ten’ wahathón:ro’.
Karì:wehse ok tha’teyotentón:ni.
Wa’karì:wehse’ ó:nen sayo’nowà:kerahkwe’ rawenheyonhátye wahathonryò:kten’.
E’thò:ne wahonné:sake’ rahsnonhsò:kon yah káneka teshronhwentsyenhá:wi.
E’thò:ne Tawí:ne wahèn:ron’, To í:’i nón:wa skate’nyén:ten.
E’thò:ne ó:nen wahathón:ro’.
Sénha na’karì:wese’ ó:nen sahatya’tà:kerahkwe’, rawenheyonhátye ó:ni na’ né:’e.
E’thò:ne ó:ni ná:’a ne wahonné:sake’ rahsnonhsò:kon.
Yah ki’ ó:ni ná:’a né:’e teshronhwentsyenhá:wi.
E’thò:ne Anókyen wahèn:ron’, Í:’i ó:ni enwakahtá:ko’.
Ó:nen káti wahathón:ro’.
Sénha ná:’a ne wa’karì:wehse’ rothonróhon.
Nok á:kare ó:nen sahatya’tà:kerahkwe’ rawenheyonhátye ó:ni na’ né:’e.
Wahathonryò:kten’.
E’thò:ne ó:nen á:re wahonné:sake’ rahsnonhsò:kon, wahatitshén:ri’ onawà:tsta rathsyanénhawe’.
E’thò:ne ó:nen ne wáhontste’ thí:ken onawà:tsta.
Wahatinawa’tstárho’ ka’nowaktátye ne Ranyahtenhkó:wa.
Ó:nen ens ó:ya ok ne Anókyen sahathón:ro’ wahanawa’tstakóha’.
Sahatya’tà:kerahkwe’ ens rawenheyonhátye.
Eh thihatí:yere’ tsi niyó:re wa’thonwate’nowatà:se’ ne Ranyahtenhkó:wa wahatinawa’tstárho’, ya’tonsakyátera’ne’.
E’thò:ne ne Tsyonnyatarèn:ton ó:nen wahèn:ron’, Ó:nen é’tho.
Ó:nen enkakwé:ni’.
Ne ó:ni ne Anokyenhokón:ha wahóntkahwe’ ne tsi ronthonrónnyons ratinawa’tstakóhe’s.
Ó:nen wáhi kenh í:ken Yakón:kwe eh yetskwáhere Ranyahtenhkó:wa ra’nowà:ke.
Akwáh é’tho tsi na’karì:wehse’ ó:nen káti wa’akó:tahwe’.
Nok á:kare ó:nen sayé:ye’.
Ó:nen káti onhwéntsya yoterhó:ronh ne ka’nowà:ke ne Ranyahtenhkó:wa, ó:nen táhnon yotehyá:ron tsi niwatonhwéntsya ne tsi yè:teron.
E’thò:ne ó:nen wa’ontkáhtho’ Ó:se yotkwirón:ni tsi tewatsyaktátye.
Ó:nen táhnon ne shonsayé:ye’ Ohskennón:ton eh kaya’tyón:ni à:se káryo, ó:nen táhnon eh yotékha’ nikatsyenhá:’a.
Ó:nen wáhi ó:ni wa’onte’skontón:nyon’.
Ó:nen ó:ni wa’tyontskà:hon’.
Ne káti ó:nen sha’ekhwèn:ta’ne’ tonsayontkahthónnyonhwe’.
Ó:nen káti sénha yaonhwentsyowanhá:’on, ahse’kén yohsnó:re yotehyaróntye ne onhwéntsya.
Ó:nen táhnon thiká:te ó:ya wa’é:ken’ yotkwirón:ni ne atsyaktátye ne onekwénhtara nikakwirò:ten yotón:ni.
Ne ó:ni ne yah tekarì:wes wa’ontkáhtho’ wa’kahyonhón:kohte’ nikahyonhá:’a.
Eh káti ní:yoht tsi wathawinóntye’.
Yohsnó:re yotonhwentsyatehyaronhátye.
Ó:nen ó:ni wa’ontkáhtho’ niya’tekahón:take wa’tkonnonhwentsyótkahwe’ ne ó:ni tontakonthontatehyá:ron’.
Ne ó:ni ne ó:nen ya’káhewe’ ó:nen wa’akoksa’tayèn:ta’ne’ Yakón:kwe ne Eksá:’a.
Ó:nen wáhi eh kenì:teron ne Akoyén:’a.
Akwáh yonehrákwat yohsnó:re tsi yakotehyaróntye ne Eksá:’a.
Ne káti ne ó:nen shiyakotehyaróntye ó:nen wáhi Eyà:tase ón:ton’.
Yononha’tsí:wa’; yah ónhka ó:ya káneka té:yen’s ne Ón:kwe.
Ta, ne káti wáhi ne tsi ó:nen yakotehyá:ron ó:nen Eyà:tase í:ken, ó:nen wáhi ne O’nihsténha yontathró:ris ne Ontatyén:’a 
Tóhsa enhsathón:tate’.
Enhsì:ron’ ens nyá:rehkwe’ ki’ enkhehró:ri’ ne Ihsténha.
Ó:nen káti eh niyohtonhátye.
Ó:ya ok ens íshre’ wahshakorihwanontónnyon’ ne ahotínyake’.
Ne eh ki’ ens wa’aì:ron’, Nyárehkwe’ enkhehró:ri’ ne Ihsténha.
Ne ó:nen wa’ontathró:ri’ ne O’nihsténha ne tsi nihaya’tò:ten ne wahshakorihwanontón:ni’ ne ahotínyake’.
Nok á:kare’ ó:nen wa’aì:ron’ ne Eyà:tase - Wahakwátho’ ne Rón:kwe, teyotarotátye ne rahsinà:ke, nok ó:ni ne ranentshà:ke.
Wa’aì:ron’ ne Akokstén:ha Ne ki’ enkayé:rite’ ne ensenínyake’.
E’thò:ne ó:nen eh sá:yenhte’ tsi nón:we íthrate ne Ranekénhteron.
Wa’aì:ron’ ne Eyà:tase - Ayonkenínyake’, yá:ken.
Taharihwa’será:ko’ ne Ranekénhteron wahèn:ron’, Ne ó:nen entyò:karahwe’ e’thò:ne ó:nen téntke’.
Ne káti shiya’káhewe’ tsi nón:we nihonà:ton e’thò:ne káti sà:rawe’.
Ó:nen káti wahshakothsina’tónhahse’.
Nok yah ki’ tehonahrá:ton ne Eyà:tase.
Ne ó:nen sha’ontya’tyón:nite’ ne enyakó:tahwe’ énhskat ne raoyèn:kwire ena’skwákta eh wahá:yen’.
E’thò:ne ó:nen sahahtén:ti’.
Ne káti ne ó:nen shonsà:rawe’ tonsà:rahkwe’ ne raoyèn:kwire ó:nen táhnon sahahtén:ti’ yonsaháhawe’ ne raoyèn:kwire.
Yah nonwén:ton tha’tethawé:non.
Á:kare káti ne Akokstén:ha ó:nen wa’ónttoke’ ó:nen yakotehyaróntye ne Eyà:tase ne karihón:ni tsi yené:ron.
Ne káti ne ó:nen shiyakotenhniseríhese wa’akoksa’tayèn:ta’ne’ tehníkhen.
Nok tsi náhe wáhi ó:nen yakorenhyá:ken yakothón:te ne Eyà:tase tethotíthare eyà:takon.
Shayà:tat rá:ton - Ken’ nón:we tenteniyakénhtahkwe’.
Sénha ne niyoré:’a ahse’kén satkáhtho ok thiya’teyohswathényon.
Nok ne shayà:tat rá:ton - Yáhten.
Enyethíryo’, wáhi na’ né:’e.
Eh káti nonká:ti tenteniyakénhtahkwe’ tsi nonká:ti enyeyakénhtahkwe’ ne Ón:kwe enyakoton’onhátye.
Tentyatkarhaté:ni ehtà:ke nonká:ti niyenhéntene’.
Ó:nen káti ne shayà:tat waharihwahní:rate’ ne tsi nahò:ten rá:ton - Ne eh nayohtónhake’.
Nok ó:ya ki’ nón:wa nahò:ten tonsaharihwakéhnha’.
Yah tehathón:tats ne shayà:tat tsi rá:ton - Í:se shent.
Rá:ton - Yáhten.
Í:se shent.
wahaterihwatkwé:ni’ ne rá:ton - Ok ken’ nón:we yetyattakwaríhsya’te’ ne wáhi niyoré:’a na’ né:’e.
Ta, e’thò:ne ó:nen ne shayà:tat wahathón:tate’ raónha enháhente’.
E’thò:ne ó:nen wa’thatkarhaté:ni’ yahakontátyehte’ wahennákerate’.
Ta, e’thò:ne ne Rohsótha wa’thonwayà:tahkwe’ wahonwakwatáko’ E’thò:ne íhsi ya’é:yen’.
E’thò:ne á:re tonsayontate’nyá:ra’ne’ ahse’kén ó:nen se á:re ó:ya tontayeronhyá:ken’.
Nok ákte ne nón:we wahayakénhtahkwe’.
Enhonhrò:kon wahayakénhtahkwe’.
Ta, wahshakóryo’ na’ né:’e Ro’nihsténha.
E’thò:ne wa’thonwayà:tahkwe’ wahonwakwatá:ko’ ó:ni na’ né:’e.
Wa’éhsa’ ó:nen skáthne wahonwatiya’tyón:nite’ ne thohén:ton.
Ta, e’thò:ne ó:nen wa’tyontate’nyá:ra’ne’ ne yakawenhé:yon ne Ontatyén:’a.
 wa’aì:ron’, Ónhka ne’ teseniyáhsen wahshakóryo’ ne Kheyén:’a.
Shayà:tat tahatá:ti’ wahèn:ron’, Raónha ki’ wáhi.
Kenh í:ken tahatá:ti’ yonehrákwat rotonkwe’tatyé:ron ne tsi nihaya’tò:ten.
Aóskon tawíhskara ne’ raoyeròn:ke.
Teyotarotátye raonontsihstakén:yate’ yohyo’thí:ye tawíhskara se.
Ne wáhi karihón:ni yenhonhrò:kon wahayakénhtahkwe’.
Nok ne shayà:tat ne tkayé:ri ne Ón:kwe nihayeron’tò:ten.
Tahatá:ti’ wahèn:ron’, Raónha se wahshakóryo’.
Tontahatá:ti’ ne shayà:tat wahèn:ron’, Yáhten se.
Sahèn:ron’, Se raónha wahshakóryo’.
Eh káti ní:yoht wa’thnirihwakéhnha’, shayà:tat tsi niká:yen ne shakóryo né:’e káti wahaterihwatkwé:ni’.
E’thò:ne ne Rotihsótha wa’thonwayà:tahkwe’ nè:ne tkayé:ri Ón:kwe nihayeron’tò:ten táhnon ya’tyonte’shénnya’te’ ohón:takon yahonwaya’tón:ti’.
wa’thonwayà:tahkwe’ ne wahonwateweyèn:ton’, nok ó:ni akwáh yonehrákwat tsi nihonwanorónhkwa’.
Ó:nen nón:wa ne ken’ niyonsayé:yere’ ne’ akoyeròn:ta ne Ontatyenhakénha ne wáhi ó:nen yah tetsyakónnhe.
Wa’ontatenyárya’ke’ táhnon wa’aì:ron’, Yawehronhátyen, tsi ó:nen sonnhé:yon, sénha ki’ ok ensaterihón:take.
Ó:nen táhnon wà:tyehkwe’ ne oyeròn:ta ne akononhsákta kérhite eh wa’ehà:ren’ 
Ká:ron ní:se tsi nenhse’shátsteke’ ne tsi tenhsehswathè:ten’.
Ó:nen wáhi wa’eweyennén:ta’ne’ tsi nenyohtónhake’ tsi tenyakothswathè:ten’.
Ó:nen wáhi yakoterakhwanentákton, enhnì:ta ó:ni, konwarihontá:ni tenyakohswathe’tónhake’ na’ né:’e.
Tyótkon kató:ken enyora’nentá:kon, yah tenkyahtentyè:seke’.
Ó:nen táhnon wa’ontathwe’nónnyen’ wa’aì:ron’, Onkenohá:’a tenyonkyathswathe’tónhake’.
Yah ónhka ne ó:ya thá:yontste’, ne ok ne Onkenohá:’a.
Ó:nen wáhi akwé:kon wa’eweyennén:ta’ne’ wa’ontyé:ren’ ok káti tetyohonti’shónhkwa’
Yah tehawenhé:yon, ahse’kén wá:’enhre’ tsi íhsi yehonwaya’tóntyon enhrénheye’ wáhi, nok yah ki’ tehawenhé:yon.
Eh íthre’se ohontakónhshon.
Nok á:kare eh na’tontá:re’ tsi yakonónhsote ne Rohsótha, nok sahonwanennyá:ni’ wa’aì:ron’, Íhsi nón:we niyaháhse’.
Yah othé:nen tha’tewakatonhwentsyó:ni ne takonkánerake’, ahse’kén í:se wáhi shéryo ne Kheyén:’a.
Wahs, nyoh káte’i, íhsi nón:we niyaháhse’.
Tó:kenske káti íhsi nonká:ti yonsá:re’.
Nok eh ki’ ì:re’se yah í:non té:ken ne tsi kanónhsote nón:we, táhnon rota’karí:te ne Raksá:’a yohsnó:re tsi rotehyaróntye.
Á:kare ó:nen wahata’ennón:ni’, kayèn:kwire ó:ni wahrón:ni’.
Ó:nen wáhi royen’enhátye’se.
É:ren ok íshre’ se, ahse’kén ó:nen se wáhi akwáh kenh watonhwéntsya.
Yotehyaróntye se wáhi ne onhwéntsya.
Ne káti sewatyé:ren kanonhsákta sá:rehte’.
Wahatkáhtho’ ne shayà:tat ne Yatate’kén:’a ro’én:nayen kayèn:kwire ó:ni.
Ó:nen wahshakawénhahse’ nè:ne Rohsótha wahèn:ron’, Ahskwa’ennónnyen’ nok ó:ni kayèn:kwire, aonkyèn:take’ ó:ni ní:’i.
Ta, e’thò:ne ó:nen wahonwa’ennónnyen’ nok ó:ni ne kayèn:kwire.
Ta, ó:nen wáhi tehnitsyá:ron rona’én:nayen nok ó:ni kayèn:kwire.
Ta, ó:nen wáhi tehonatawénrye, rotiyen’enhátye’se.
Ta, ne káti ne tkayé:ri Ón:kwe nihaya’tò:ten tsi royen’enhátye’se, kanyataraktátye ì:re tsi teyohné:kakte.
Eh yahyanohkote’ táhnon eh kenthohkwáhere Tsi’ténha.
Wahà:ya’ke’, táhnon kanyatarà:ke niya’kátye táhnon awèn:ke yaháho’ ne raoyèn:kwire.
E’thò:ne eh niyahà:re’ tsi teyohnekákta táhnon ok yahatya’tón:ti’ kanyatarà:ke, wà:rehre’ aonsahakóha’ ne raoyèn:kwire.
Ne káti tsi ó:nen ya’thennitsyónhkwahkwe’ ohnekà:ke yah tehottó:ken ne yaho’skó:’on ne ohnekà:ke.
Yah káneka tekahné:ko’.
Sahatkétsko’ ó:nen wahatyé:ren’ ok eh kanónhsote tsi kanhokà:ronte ákta eh nón:we onsahatkétsko’.
Ó:nen yahatkáhtho’ kanónhsakon wahó:ken’ Rón:kwe eh thèn:teron.
Ó:nen wahèn:ron’ ne kanónhsakon thèn:teron, Kasatáweya’te’.
Ta, e’thò:ne ó:nen yahatáweya’te’, táhnon ó:nen wahèn:ron’ ne thèn:teron, Ó:nen wà:sewe’.
Í:’i wáhi yekonhnón:kon ahse’kén wakathón:te ens ne Sahsótha tsi nikarihò:ten yakóhthare ne isè:ke.
Yesahró:ris tsi yah teyesanorónhkwa, né:’e thiyorì:wa tsi ne tyakawehtáhkwen ne Tawíhskaron tsi nahò:ten ens rá:ton.
Ráton ens wáhi í:se shéryo ne Yetshi’nihstenhakénha.
yah tó:kenhske té:ken tsi nahò:ten ens rá:ton; nok ne Yetsihsótha ne tyakawehtáhkwen ne tsi nahò:ten rá:ton.
Ne tsi teyakotíhen raónha ronwanorónhkwa, nok ní:se yáhten.
Kenh káti konya’ennonnyén:ni, nok ó:ni ne kayèn:kwire.
Koh káti.
Ta, e’thò:ne ó:nen wahayé:na’.
Akwáh yonehrákwat yorà:se.
sewatyé:ren wahsherihwanón:tonhse’ ne Sahsótha ne ayesa’ennónnyen’ ne sénha ayoyánereke’ ne tsi ní:yoht ne satathsa’á:ni.
Wa’aì:ron’ ens Íhsi nón:we yaháhse’.
Yah tha’tewakatonhwentsyó:ni ne takonkánerake’.
í:se wáhi se shéryo ne Kheyén:’a.
Ta, eh ens niyerihò:ten tsi yakóhthare.
Ta, ó:nen á:re ó:ya.
Kenh wáhi tekanonhkwényake tekonterón:weks Ó:nenhste ne yenséhshawe’.
Ne skanonhkwényat yah teyotonníhson, shé:kon okonhserón:ta í:ken, nok ne énhskat yotonníhson na’ né:’e, nè:ne yenhséshawe’.
Ne okonhserón:ta enhsatenenhstón:ten’ na’ né:’e, nok ne énhskat nè:ne yotonníhson enyeyenthóthake’ na’ né:’e.
E’thò:ne káti tsi ó:nen waharihò:kten’ akwé:kon wahohró:ri’ ó:nen wahèn:ron’, Koh káti.
E’thò:ne ó:nen wahayé:na’.
Ó:nen ó:ni e’thò:ne ó:nen wahohró:ri’ wahèn:ron’, Í:’i na’ Konyén:’a.
Ne’ na’ wahèn:ron’ ne eh nihonónhsote nè:ne Ranyahtenhkó:wa kenh í:ken.
Ta, e’thò:ne ó:nen sahahtén:ti’ ne Ranekénhteron.
Ne káti ne ó:nen shiyehéshro ó:nen wáhi tsi tehotawénrye, kanyataraktátye ens niyahatákhe’.
Ó:nen táhnon, Wáhta Oterontonníha yónkyats.
Ne káti ne tsi ens niyó:re niyahatákhe’ .
É’tho káti nihayérha’ tsi ok nonká:ti ens niyahatákhe’ kanyataraktátye tsi niyó:re niyahatákhe’ eh ens na’á:wen’.
Ne ens ó:ni ratòn:ne ne ó:nen ratákhe - Yotehyaróntye ne onhwéntsya,- ne ó:ni ne -Oterontonníha yónkyats.
Ta, e’thò:ne nityoyerá:ton ne tsi yotonhwentsyowanhá:’on ne tsi ní:yoht ne tsi tewakánere’ ne tsi niwatonhwéntsya.
Ta, e’thò:ne ne nón:wa Kontiryo’ó:kon wahshakotiya’tonnyányon’.
Ne káti ne Oterontonníha onhwéntsya ens wa’thathsyá:nahkwe’ nok è:neken ens yahó:ti’.
É:so ens tekon’nyá:wer a’é:ren ens wa’kontityenóntye’ tsi ní:kon yahothsyanón:ti’.
Wahèn:ron’ ens - Eh ní:se nenyohtónhake’ ne tsi tentsyatawenryéhake’ entsyennityohkwaratyè:seke’.
E’thò:ne nón:we wa’onaterihwayénhahse’ ne Kontiryo’ó:kon ónhka enye’nakhwarhóhseke’.
Ó:nen wáhi ne Kontiryo’ó:kon ó:ya ok ens shonwarihwanontón:ni ne ahathonkárya’ke’.
Ónhka ok ens wahathón:tate’ wahèn:ron’, Í:’i ki’ enkathonkárya’ke.
E’thò:ne ens wahonwarihwanón:tonhse’ wahonnì:ron’ ens To, káti yakwatkáhtho’ to nentéhsyere’ ne ó:nen enhsatewirakénha’.
Ohkwá:ri, ki, wahathonkárya’ke’.
E’thò:ne ó:nen wahaterihwáksa’te’.
Akwáh yonehrákwat, teyotenonhyaníhton, yóttheron.
Ahshakóryo’ ki’ ne Ón:kwe tsi nahá:yere’ tsi nenthá:yere’ ne enhateriwakénha’.
Wahonnì:ron’, Yah ki’ í:se thahsathonkárya’ke’.
Ta, ó:nen wáhi ó:ya ok ens shothonkaryà:kon.
Yah ki’ thakayé:rite’ sótsi ens rotiweyennatshá:ni ne wahatewirakénha’.
Ta, eh káti wáhi ní:yoht ó:ya ok shothonkaryà:kon.
Nok á:kare ó:nen Orí:te wahèn:ron’, Ó:nen ki’ í:’i enkathonkárya’ke’.
E’thò:ne wáhi wahonnì:ron’, To káti yakwatkáhtho’ tsi nentéhsyere’ ne ó:nen enhsatewirakéhnnha’.
E’thò:ne ó:nen ne Orí:te wa’katyè:shon’ yohtharátye’se.
Sewatyé:ren ó:nen á:re okwirà:ke shennitskwà:ren’.
Nahé:’a ok ens nok á:re tonsaká:ten’, sakatyéhshon’ yohtharátye’se.
Ó:nen wahonnì:ron’, Ó:nen ne yenkayé:rite’.
E’thò:ne ó:nen ronatéksayen Ohkwá:ri kèn:ye í:kare eh káti yahonwà:sko’ ne Orí:te
Ne káti ne Tawíhskaron eh tehakánere ne tsi nihatyérha ne Oterontonníha.
ó:nen táhnon wáhi tahona’ké:ren’ ó:nen wahaya’tonnyányon’ ó:ni.
Na’ né:’e nok wahonó:ron’se’ aontahoyeri’tónhake’ ne tsi nikontiya’tò:ten’se.
Tsi’ténha wahaya’tón:ni’ ne tsi roteryèn:tare.
Ne káti ne tsi ó:nen wahaya’tísa’ wahátkahwe’, ó:nen ki’ wa’ká:ten’.
Tó:kenhske ki’ ón:ton’ wa’ká:ten’.
Ok ken’ thiya’kátye’ nok yah ki’ Tsi’ténha teyotón:’on.
Ne wáhi wahaya’tísa’ nón:wa ne tewayenté:ri Yakohónhtariks konwá:yats.
Ne káti ne ó:nen ne Oterontonníha saháhsa’ akwé:kon wahshakoya’tonnyányon’ ne Kontiryo’ó:kon ne yonehrákwat é:so niyononhwéntsyake.
Ó:nen wáhi wa’tkontawénrye’ ne tsi yonhwentsyá:te.
Ne káti ne Oterontonníha ne tsi tehotawénrye ne tsi yonhwentsyá:te á:kare ó:nen wahorihwanehrá:ko’ yah káneka thaonsahá:ken’ ne Kontiryo’ó:kon.
Ó:nen wáhi wa’thatawénrye’ wahshakoya’tísake’.
Ne ó:ni ì:rehre Hányon yorihwanehrákwat, ka’ ónhte niyeyoné:non ne kheya’tísonh ne Kontiryo’ó:kon.
Ne káti wáhi ne tsi tehotawenryehátye’se ne tsi shaya’tísaks ne Kontíryo wahatyé:ren’ ok.
Ken’ nón:we eh wa’onerahtá:kahre’ eh yahatkáhtho’ wahatyé:ren’ ok Tsinó:wen wahá:ken’.
Nok wáhi na’ rawehròn:ne enhá:ya’ke’ nok ki’ tontá:ti ne Tsinó:wen ne ó:ni wahèn:ron’, Tóhsa takéryo.
Enkonhró:ri’ káti ka’ nón:we niyeyoné:non ne tsya’tísaks ne Kontiryo’ó:kon.
Tókenhske káti wà:rehre’ yah thakéryo’, ó:nen táhnon tahatá:ti’ wahèn:ron’, Ka’ káti niyeyoné:non ne Kontíryo.
Eh nón:we tyonontátye otstèn:ra eh yotstenhrakà:ronte kowá:nen, é’tho otstèn:rakon yekontì:teron kontinhó:ton se.
Tókat ó:nen eh yénhsewe’ enhsatkáhtho’ kentstenhrowá:nen eh káhere tsi yotstenhrakà:ronte ne’ kanhotónhkwen.
Raónha ne Tawíhskaron nok ne Rohsótha ne eh nihotiyé:ren ninhó:ton ne Kontíryo.
Ta, e’thò:ne ó:nen wà:rehte’.
Tó:kenhske káti eh kentstenhráhere tsi nón:we tsi yotstenhrakà:ronte kanhó:ton.
Ta, e’thò:ne ó:nen sahentstenhrá:ko’ ó:nen táhnon wahèn:ron’, Tontasewayá:ken’ne’ akwé:kon.
Yah se wáhi tewakè:ron ne tsi kyonnhéton kèn:tho kenh ensewanhotónhake’.
Wakè:ron wáhi tentsyatawenryéhake’ ne tsi wakonhwentsyatá:ton.
Ta e’thò:ne ó:nen tó:kenhske tontakontiyá:ken’ne’.
Teyo’tonharényon ne tsi wa’tyononnyá:karehre’ ne tsi ó:nen tsyotiyaken’onhátye.
Ta, e’thò:ne nón:we Tawíhskaron Rohsótha wa’aì:ron’, Oh nahò:ten ónhte niyoterihwatyé:ren kenh í:ken teyo’tónhare.
Wahonwénhahse’ ne Ronwateré:’a Tawíhskaron. Yah arékho tethotá:ti ne Tawíhskaron.
Tontayontá:ti wa’aì:ron’, Orihwí:yo nón:wa ne Oterontonníha yahatshén:ri’ tsi nón:we niyethinhó:ton ne Kontíryo.
Ne káti ne akwáh yokontátye eh yétene’ tsi nón:we niyethinhó:ton.
E’thò:ne ó:nen yokontátye yahniyakenhtáhtsi’, ne akwáh ok eh ya’thyaráhtate’.
Ne káti tsi ó:nen yahànewe’ tó:kenhske káti eh ì:rate ne Oterontonníha, shonhotónhkwen ne yotstenhrakà:ronte.
Ne akwáh ok tsi niya’takontátye tonsahnitstèn:rahkwe’ sahninhó:ton’ ne yah tha’teyotiyakén:’on.
Nè:ne Oterontonníha rá:ton - Tóhsa saseninhó:ton.
Sénha ok tontahnitstenhrá:ren’ ne Tawíhskaron nok ne Rohsótha.
Ne káti ne tsi nón:wa niyononhwéntsyake ne Kontíryo ne tewayenté:ri eh ní:kon ne tsyotiyakén:’on.
Ta, ne káti wáhi ne Oterontonníha tsi tehotawenryehátye’se á:kare ó:nen kanyatarákta niyahà:re’.
Eh wahotkáhtho’ ne Tawíhskaron tha’onénha é:ren kanyatara’kéhshon otstèn:ra wahotahskonnya’takwenhátye’.
E’thò:ne ne Oterontonníha eh niyahà:re’ tsi nón:we wahoyo’tátye’.
Ne káti ne tsi ó:nen eh yahà:rawe’ wahèn:ron’, Tawíhskaron, oh ne’ nihsatyérha’.
Taharihwa’será:ko’ wahèn:ron’, Wakathahonnihátye’.
Eh nón:we tyotonhwéntsyate Kontiryo’towá:nen’se kontihseróhenhse eh nón:we tkanákere.
Kawenní:yo ó:nen enkathahísa’ ne ó:nen eh yén:wawe’ thí:ken tyotonhwéntsyate eh tentkonnéhthake’ ohaha’kéhshon 
Ta e’thò:ne ne Oterontonníha ó:nen wahawénhahse’ ne Tawíhskaron - Ahsátkahwe’ tsi nisatyé:ren.
Yah wáhi teyoyánere tsi nisa’nikonhrò:ten.
Taharihwa’será:ko’ wahèn:ron’, Yah thakátkahwe’, tsi nahò:ten nikatyérha’.
Yoyánere se wáhi tho í:ken’ Kontiryo’towá:nen’se entkonti’wahráksheke ne Ón:kwe ne kenh enyenákereke.
Ó:nen wáhi yah tehothontá:ton ne ahátkahwe’ ne tsi rotahskonnihátye.
E’thò:ne ne Oterontonníha ó:nen saháhkete’ aonhwentsyathèn:ke’ yonsà:rawe’.
Ne káti ne kanyataraktátye yokwirarátye, Tsi’ténha wahá:ken’ eh kentskwáhere okwirà:ke.
Ne tsi nahò:ten konwá:yats ne Tsi’ténha Swiwihkó:wa.
Ó:nen ne Oterontonníha wahrénhahse’ ne Swiwihkó:wa énhskat ne ensatenhón:ta’ nok eh yénhse’ tsi nón:we ne Tawíhskaron wahoyo’tátye’ 
Tontá:ti’ ne Tsi’ténha wa’kèn:ron’, Yoh.
E’thò:ne ó:nen tó:kenhske wa’oya’tísake’ ne Taráktarak.
Á:kare ó:nen wa’oya’tatshén:ri’ táhnon wa’oyé:na’ ne ó:ni ne wa’óryo’.
E’thò:ne ó:nen wa’onitshotá:ko’ énhskat, táhnon e’thò:ne ó:nen ontenhón:ta’.
Ó:nen táhnon wa’ká:ten’, eh niya’kátye’ tsi nón:we ne Tawíhskaron wahotahskonnyonnihátye’.
Eh yahennitskwà:ren’ ákta tsi royó’te, Ó:nen wáhi wa’tyotihén:rehte’ wa’kèn:ron’, Kwe, kwe, kwe, kwe, kwe.
E’thò:ne ó:nen wahennonhkétsko’ ne Tawíhskaron táhnon wahatkáhtho’ wahá:ken’ Tsi’ténha eh kentskwáhere.
Wà:rehre’ tsi ní:yoht tsi wahatkáhtho’ Onkwe’kénha yohnitshánhonte’ ó:nen táhnon ne tsi kahsakà:ronte’ onekwenhsóhskon.
E’thò:ne ne Tawíhskaron tontahatenhstáhtsi’ nok wahaya’takontátye’ shotékwen.
Tsi niyohsnó:re ne tsi ratákhe eh nitsyohsnó:re tsyoterihsyonhátye ne rotahskonnyonnihátye’ne’.
Ne káti wáhi ne Oterontonníha Ro’níha thówi ne tekonterón:weks Ó:nenhste ne káti wahatenenhstón:ten’.
Kahserowá:nen kahserákon ontehserá:ren’.
Ne káti ne Tawíhskaron Rohsótha wa’akóhswen’ táhnon wa’aì:ron’, Oh á:re nahò:ten ne Oterontonníha rotè:skonte.
Wahonwénhahse’ ne Tawíhskaron wa’aì:ron’, To tyatken’sé:ra ne tsi thoteká:ton.
Ó:nen se ok wáhi tonthatitenhstáhtsi’ nok tehonarahtá:ton.
Yahà:newe’ tsi thoteká:ton wahyatkáhtho’ tó:kenhske káti rotè:skonte skahráhtat tekonterón:weks Ó:nenhste.
Ne akwáh kèn:ye yohnawen’tónnyon tyotiyakén:’on ne Onenhstà:ke.
Wa’aì:ron’ ne Rohsótha - Ka’ nisáhen.
Tahèn:ron’, Rake’níha rakwá:wi.
Tontayontá:ti wa’aì:ron’, Akwáh íhsehre eh nenyakotonnhà:reke’ ne Ón:kwe ne enyenakerenyónhake’ ne tsi yonhwentsyá:te.
Yahonteríhsya’te’ ne tsi kèn:ye yotiyaken’onhátye ne eh rotè:skonte.
Nok ne Oterontonníha akwáh yonehrákwat wahshakorihwáhsten’ ne Rohsótha tsi na’é:yere’.
E’thò:ne ó:nen tonsà:rahkwe’ ne Ó:nenhste sahará:kewe’ ne tsi yohséharare.
E’thò:ne sahate’skón:ten’ á:re akwáh eh ok thonsakakwé:ni’ ohstón:ha ok thonsawenhyenó:ten’.
E’thò:ne ne Rohsótha ya’é:ko’ ne yotenenhstíson ne Oterontonníha royénthon, wa’enenhstarón:ko’.
E’thò:ne ka’nikáhtakon ya’ón:weron’.
Ó:nen wáhi ya’ehsisahtotá:ko’ wa’éthehte’ wa’tyakohsteríhen’ ne tsi wa’éthehte’.
Akwáh ens ayeronhyakénhtsi’ ne tsi enyenà:tarake’.
Eh ens nenyeyérhake’ ne ka’nikáhta nok ó:ni ne ahsísa.
Akaónha ne yakóhson.
Ta, e’thò:ne ne Oterontonníha wahshakorihwáhsten’ ne tsi na’é:yere’, wahèn:ron’, Yah wáhi teyoyánere ne tsi náhsyere’.
Ne káti wáhi ne Oterontonníha tsi tehotawénrye wahatyé:ren’ ok ó:nen tayò:karahwe’.
Ta, e’thò:ne wà:rehre’ A’nyónh yorihwanehrákwat tsi na’á:wen’.
E’thò:ne ó:nen sahahtén:ti’. Yahà:rawe’ yah káti káneka ne karáhkwa.
Tawíhskaron nok ó:ni ne Rohsótha yah ó:ni ne’ káneka.
E’thò:ne ne ó:nen wa’thatkahtónnyon’.
Wahatkáhtho’ káti tetyohswáthe tsi ní:yoht ne tetyawén:tote.
ó:nen e’thò:ne waho’nikonhrayèn:ta’ne’ eh nón:we yeká:yen ne karáhkwa.
Ta, e’thò:ne ó:nen ne wahanhatsherísake’ ne ahón:ne’ aonsahatikóha’ ne karáhkwa.
Takwa’áhsar wahathonkárya’ke’, nok á:re Tsyenní:to, nok á:re Tahonhtané:ken, nok á:re ne Tawí:ne.
Ta, e’thò:ne ó:nen wahonthonnyón:ni’.
Ne káti tsi ó:nen wahonthonwísa’ e’thò:ne ó:nen akwé:kon kahón:wakon wahontíta’.
Ne káti ne ó:nen shiyahatihrárho’ ne tsi tkawé:note tsi nón:we yeká:yen ne karáhkwa.
Enhskáthne ne tsi kerhì:ton karenhakén:yate eh yekáhere’ ne karáhkwa.
wahèn:ron’, Í:se ne Tsyenní:to enhseróntya’ke’, nok ní:se Takwa’áhsar enhseráthen’ ne karontà:ke karenhakén:yate eh entéhshnerenke’ ne sahserí:ye.
E’thò:ne tentehsáthsnenhte’ entehsatya’taniyón:ten’ ne sahseriye’tà:ke tsi niyó:re onhwentsyà:ke ensahserá:ta’ne’.
Nok wahawénhahse’ ne Tahonhtané:ken wahèn:ron’, Kawenní:yo ó:nen enkarontyé:nen’ne’ í:se ténhsehkwe’ ne karáhkwa.
Seweyén:tet wáhi ne enhsatkwá:tonhwe’ ne tóka’ nón:wa kenh ayesahseréhshon’.
Nok ne Tawí:ne kahonwé:ya ní:se enhsate’nikonhraren’.
Tókat wáhi ó:nen akwé:kon entsyakwatíta’ yokontátye enhsattákwahte’ ne kahonwé:ya.
É’tho káti tó:kenhske na’á:wen’.
Tsyenní:to wáhi ó:nen eh wahoyó’ten’ wahatekhwanyón:ko’ ne karontà:ke, nok ne Takwa’áhsar yaharáthen’ na’ ne’ ne karenhakén:yate yahà:rawe’.
E’thò:ne ó:nen tontahatyà:ten’te’, sahará:ta’ne’ onhwentsyà:ke.
E’thò:ne ne Takwa’áhsar ó:nen tahahseriye’tatirón:ten’.
Tó:kenhske káti wa’karontyé:nen’ne’.
E’thò:ne ne Tahonhtanéken tahaya’takontátyehte’ wà:thrahkwe’ ne karáhkwa.
Ó:nen se wáhi ok eh tehnitákhe ne Tawíhskaron nok ó:ni ne Rohsótha.
Ó:nen wáhi Tahonhtané:ken wahaté:ko’, yonsaháhawe’ ne karáhkwa.
Ó:nen wáhi wahonwahseréhshon’. Rotkwatonhwétye’se ne ohskawakónhshon.
Á:kare ó:nen yahakontátyehte’ tsi nonká:ti tkahón:wayen, ó:nen se wáhi ne ronátya’ke ne ronatén:ro yeshatiyà:ti kahón:wakon.
Ok shihatákhe’ yonsahatíta’.
E’thò:ne yokontátye ne Tawí:ne sahatákwahte’ ne kahonwé:ya, ó:nen wáhi sahatí:kawe’.
Ne káti ne tsi ó:nen shotihonwa’kerà:ne’ Tawí:ne, yá:ken, tó:kenhske tsi rohtharátye’.
Ronwanahríhstha’, nok yah tehothontá:ton.
Ó:nen e’thò:ne shayà:tat aká:we wahó:yenhte’ tsi rahsakà:ronte wahononhwárya’ke’.
ne ó:nen shiyonsahón:newe’ ne Oterontonníha wahèn:ron’, Yah eh thayohtónhake’ ne tsyeyà:tat ok ayewenniyóhake’ ne karáhkwa.
Ta, e’thò:ne ó:nen sha’tewahsén:non ne tsi karonhyá:te eh yahó:ti’ ne karáhkwa.
Yahathsyá:ten’ wahèn:ron’, Tsi ya’tewatshóthos enkonwayátsheke tsi ens nón:we yenhsáthsnenhte’ yensanonwí:rehte’.
E’thò:ne wáhi ó:nen entyò:karahwe’ ne tsi yonhwentsyá:te.
Tsi tkarahkwíneken’s enkonwayátsheke.
Eh ens nonká:ti tensakè:tohte’ ne enyaì:ron’ ne Ón:kwe ó:nen takarahkwíneken’ne’.
Ta, E’thò:ne tontehsathará:tate’.
Eh ní:se ní:yoht tsi ensaterihón:take, tenthswathè:thake’ ne tsi yonhwentsyá:te.
wahèn:ron’, Kátke ne Ón:kwe í:se enyesanà:ton’ enyontónheke ens Rohsken’rakehte’kó:wa ne teshonkwahswathe’tén:nis.
Ta, e’thò:ne ó:nen nón:wa nè:ne enhnì:ta ne wáhi ne raónha Ro’nihsten’kénha akonóntsi ne Rohsótha tsi kérhite ó:ni na’ né:’e eh yakóhare
Wahèn:ron’, Sewatyé:ren enkanahnónhake’ ne tsi tenyesakánerake’.
Niya’tewahsón:take entyohston’onhátye’ ne tsi nísa’ tsi niyó:re yenwáthsa’ahte’.
E’thò:ne ó:nen á:re niwá:’a tsi tentehsatehyá:ron’ sewahsontátshon.
Ta, eh ní:se nenyohtónhake’ ne tsi enhsya’tá:teke’.
Ó:nen táhnon wahèn:ron’, Ne kátke í:se enyesanà:ton’ ne  Yethihsótha ne ahsonthénkha’ karáhkwa.
Ne káti ne Oterontonníha ó:nen wahoya’tónnyen’ ne Rón:kwe nok ó:ni ne yón:kwe.
Eh tehakánere’ ne Yatate’kén:’a Tawíhskaron.
Ne káti wáhi ne tsi ó:nen wahshakaónnhehte’ skáhne wahshakò:teron’.
Ó:nen wáhi ne Oterontonníha wahahtén:ti’ sahatken’senyón:ha’ tsi ní:yoht ne tsi rohsá:’on ne tsi watonhwentsyá:te.
Ne káti ne tsi ó:nen tontahshakontken’sé:ron’ othé:nen kenh nihatyérha ne Ón:kwe.
Ne káti tsi ó:nen sà:rawe’ tsi nón:we nihshakotkà:wen yah káti othé:nen tehyatyérha’ ne ok ne rotí:tahs.
Ne ok ne wahshakotkáhtho’ ákte nón:we nonká:ti niyonsà:re’.
Ne káti ne ó:nen á:re sà:rawe’ kató:ken ní:yoht rotí:tahs.
Eh káti ní:yoht akwáh tóhkara nónteratste’ ne wahshakò:kta’se’ kató:ken ní:yoht rotí:tahs.
Ta, e’thò:ne ó:nen skáthshon wahshakotehkarotá:ko’, ó:nen táhnon wa’thaté:ni’ tsi sahshakotehkaró:ten.
Ó:nen wáhi wahshakote’nikonhrá:ren’ wà:rehre’ Oh shí:ken ne nenyá:wen’
Yah káti tekarì:wes ne Yakón:kwe ó:nen wa’é:ye’.
E’thò:ne wa’ontkétsko’.
Ne akwáh ok shiyeya’takontátye ne raya’tyón:ni ne Rón:kwe eh kenh niya’é:yere’ .
E’thò:ne ó:nen wahá:ye’.
Ó:nen wáhi onterihwatén:ti’ tsi niyakoterì:wate’ ne Ón:kwe ne yakónnhe nok ó:ni ó:nen wahyaterihwahténtya’te’ tsi nahò:ten niya’tayentáhkwen 
Tawíhskaron káti ó:ni wahrón:ni’ ne Ón:kwe; nok yah tehokwényon ne ahona’kerá:ni’ ne Oterontonníha tsi na’ né:’e niyonkwe’tò:ten ne waháhsa’,
Ne káti ne Oterontonníha tsi ó:nen wahatkáhtho’ ne rá:ton ne wakkwényon ne Ón:kwe enkón:ni’ yah Ón:kwe té:ken ne rohsá:’on.
Nè:ne ok ne Ón:kwe kakonhsotáhkwen ó:nen táhnon ótkon kaya’tontáhkwen, Káryo, Onitátkon Káryo, ne wáhi wahaya’tísa’.
yah se wáhi tesakwényon nè:ne náhsyere’ ne í:’i tsi niwakyerenhátye.
Ó:nen wáhi tontahatá:ti’ ne Tawíhskaron wahèn:ron’, Enhsatkáhtho’ ki’ tsi enkkwé:ni’ se eh nénkyere’ tsi nisayerenhátye ne í:se.
Ó:nen wáhi e’thò:ne tonsahyatekháhsi’.
Ó:nen á:re wáhi ne Oterontonníha tonsahatawenryéhsa’ ne tsi yotonhwentsyá:te.
Sahatken’senyón:ha’ ne tsi nihohsa’ánhon.
Á:kare káti ne Oterontonníha kanyataraktátye eh ì:re.
É’tho káti wahó:ken’ ne Tawíhskaron eh ratátye’se.
Ne tsi teyohné:kakte Rón:kwe eh raya’tyón:ni, eh nihari:ken tsi ní:yoht ne ohwátsta.
Wahèn:ron’ ne Oterontonníha ne tsi ó:nen eh yà:rawe’ - Oh ne nihsatyérha’.
Tahatá:ti’ ne Tawíhskaron wahèn:ron’, Wahiya’tón:ni’ wáhi ne Rón:kwe.
Kenh í:ken raya’tyón:ni sénha yorà:se tsi nihaya’tò:ten tsi ní:se ní:yoht ne sheya’tíson.
Tahatá:ti’ ne Oterontonníha wahèn:ron’, Tó:kenhske, wáhi ne tsi nahò:ten sá:ton.
To káti tekkánerak ratoryahnerón:ko ó:nen táhnon ahatkétsko’.
To, tahá:ta’ne’ nok ó:ni ahahtén:ti’.
Ta, e’thò:ne ne Tawíhskaron wahèn:ron’, Háo’, satkétsko.
Yah othé:nen tehotoryà:neron ne raya’tyón:ni.
Ó:nen wáhi ne Tawíhskaron tsi ok na’tethoyé:ren ne ahatónnhete’, E’thò:ne ahatkétsko’.
Ne akwáh tsi ok na’tethorihwayerá:ton nok wahonó:ron’se’ ki’ ne ahotonnhé:ton.
E’thò:ne ne Oterontonníha wahèn:ron’, Ne wáhi shiká:ton.
Yah se wáhi tesakwényon tsi ní:’i ní:yoht.
Wahèn:ron’, Nahò:ten nón:wa enwá:tehste’ ne kenh raya’tyón:ni yah tehrónnhe’.
Ne ok ken ne tyótkon eh enhaya’tyón:nike’.
Ne wáhi karihón:ni konyahríhstha’ ens ne tsi nahò:ten wahsatkáhtho’ wa’kón:ni’ nok á:re í:se wahsón:ni’.
Yah, se wáhi tesakwényon ne náhsyere’ tsi nikatyérha’.
Ta, e’thò:ne wáhi ne Tawíhskaron wahèn:ron’, To, káti í:se eh tsyónnhet.
Tó:kenhske káti ne Oterontonníha wahathón:tate’.
Eh káti niyahà:re’ raya’tyón:ni táhnon ya’thatshá:kete’ ra’nyónhsakon eh yahatón:ri’ ne ó:ni ne yokontátye tahatón:ri’ wahatónnhete’.
Wahèn:ron’, Satkétsko, ne ó:ni téhsta’n ne ó:ni ne tehsatawenryéhake’ tsi yonhwentsyá:te.
Yón:kwe ó:ni ok skáhne tsi shakoya’tón:ni’.
Ne Oterontonníha tetsyá:ron shakaonnhé:ton.
Ne Tawíhskaron ótya’ke shohetkénhton, shoríhsyon ne tsi nahò:ten rokwatákwen ne Oterontonníha.
Oterontonníha rawè:ron yah thayakoronhyakénhake’ ne Ón:kwe tsi tenyakotawenryéhake’.
Tókat othé:nen enkarihón:ni’ enyonhná:wenhte’ kahonweyà:ke yah ki’ wáhi othé:nen tewentó:re ne ok ayontíta’ ne kahón:wakon
Nok tókat tenyakotonhwéntsyohse’ ne aonsayónhkete’.
Ta, ne rawè:ron ne Oterontonníha eh nenwatyesénhake’ ne Ón:kwe ne kahyónhakon tsi tenyakotawenryéhake’.
Nok ne Tawíhskaron shohetkénhton, shoríhsyon.
Ó:nen táhnon ne Tawíhskaron kenh í:ken yonontényon yonontowá:nen’se teyotstenhrényon ó:ni, raónha eh nihoyé:ren.
Ne Ón:kwe enyenakarenyónhake’ enyakotswataníheke’ tsi tenyakotawenryéhake’.
Ó:nen táhnon ne Oterontonníha nok ó:ni ne Tawíhskaron skanonhsáhne nì:teron, tehotitsyénhonte.
Ne káti wáhi ens ne ó:nen yeshotí:yen kanónhsakon shnì:teron ó:nen ens wáhi ne Tawíhskaron rorihwanontón:ni ne Oterontonníha
Wahèn:ron’ ne Oterontonníha - Ohsa’kentà:ke yotón:ni óhonte Yakohré:nas í:kehre konwá:yats ens.
Tho í:ken óhonte kya’tà:ke ayé:yenhte’ aónkhrene’, táhnon í:kehre ya’taóntya’kte’ ne kya’tà:ke.
Tontahèn:ron’ ne Tawíhskaron - Yah ken othé:nen ne ó:ya tehsetshá:nihse.
Tontahatá:ti’ ne Oterontonníha wahèn:ron’, Onó:ta otsyawénhsa ne ens í:kehre aonkéryo’ nè:ne ayónkyenhte’ kya’tà:ke.
Kenh í:ken teyorì:wake ne tsi nahò:ten wahèn:ron’ ne Oterontonníha Ro’níha 
E’thò:ne ne Oterontonníha wahèn:ron’, Oh káti ní:se nahò:ten setshá:nihse.
Okarakèn:ra onén:ya nok á:re Ohskennón:ton onà:kara í:kehre ens ne ayónkyenhte’ yakihé:ya’te’ ónhte.
Ta, e’thò:ne ne tsi tehotawénrye ne Oterontonníha tókat wahatkáhtho’ kanén:yayen ne okarakèn:ra wà:thrahkwe’ ens è:neken wahà:ren’ 
Ta, ne káti wáhi nè:ne á:re yeshó:ti’.
Skáti ne tsi rotinónhsote na’teyonhonhtéhsha nok ne skáti teyonhónhtes na’ né:’e.
Tsi káti ne nonká:ti ne teyonhónhtes eh nonká:ti ne Oterontonníha ens rèn:teron.
Ó:nen wáhi ne Oterontonníha wahatsyenhó:wanahte’.
Onennóhkara ohwá:tsihste ne wahréntho’.
Ó:nen wáhi tó:kenhske wa’otsyenha’taríhen’, ó:nen táhnon wáhi tontáhsawen’ ne Tawíhskaron ranyentà:ke wahtatónkwas’.
Ó:nen wáhi ne Tawíhskaron rá:ton - Sótsi na’satsyenhowanáhton’.
Tóhsa ó:ya sasehwatsihstóntho’.
Nok ne Oterontonníha sénha ok ens sahahwatsihstóntho’.
Ó:nen ens wáhi sénha wa’katsyenhowánha’.
Ó:nen wáhi tó:kenhske yotsyenha’taríhen ó:nen táhnon ne Tawíhskaron ó:nen ok tsi nihayà:ta’ wahtatónkwas ne tawíhskara.
Ó:nen ó:ni ronakhwén:’on.
Ne káti ne Oterontonníha ne tsi ó:ya ok ens sahaté:ka’te’.
Ó:nen ki’ tehothenhtakénrye.
Ó:nen ki’ wáhi eh nahonà:khwen’ne’ ne Tawíhskaron ne yahayakenhtáhtsi’ ohsa’kentà:ke niyahatákhe’
E’thò:ne ó:nen eh tontahatákhe’ tsi rotinónhsote.
Kawenní:yo é’tho sà:rawe’ e’thò:ne wahèn:ron’, Oterontonníha ó:nen wa’kónryo’.
Ne káti wahoyenhtányon’ ne óhonte ne shahá:wi.
Ta, ó:nen wáhi wahyaterí:yo’, nè:ne óhonte ne shahá:wi ne wahoyenhtányon’.
Nok á:kare ne Tawíhskaron waháttoke’ yah ne’ kenh tekahré:nas tsi royéntha’.
E’thò:ne ó:nen sahayakenhtáhtsi’ ne nón:wa ne Onó:ta otsyawénhsa ne sahakóha’.
Ne káti ó:nen tsi sà:rawe’ ok shihaya’takontátye’ ne wahoyenhtányon’.
Yah á:re teyotón:’on ne ahohrenanyónhake’.
E’thò:ne ne Tawíhskaron wahaté:ko’.
Ó:nen ne Oterontonníha wahóhsere’.
Ó:nen wáhi wa’thyaráhtate’.
Onhwentsyakwé:kon na’tontahnitákhehte’.
Ne káti ne kátke ne Oterontonníha wahatkáhtho’ ne okarakèn:ra onén:ya né:tens ne Ohskennón:ton onà:kara ne ens tahahrákwahte’ ne wahó:yenhte’.
Wa’tewató:ko’ ens ne tawíhskara ne ó:nen wa’thóhkwa’te’.
Eh káti ní:yoht royenhtanyòn:ne’ tsi tehnitákhe’se’.
Kátke ne á:re wahatkáhtho’ ne onà:kara né:tens ne okarakèn:ra onén:ya tahahrákwahte’ ens ne wahó:yenhte’.
Á:kare káti ó:nen yahóryo’.
tsi ya’tewatshóthos nonká:ti yaonhwentsyentyéhton’ eh tetyonón:taronhwe yonontowá:nen teyaonhwentsyà:kton nè:ne yá:ken raya’tatátye.
Eh nón:we nihoya’tyenén:’on ne ó:nen shahóryo’.
Ó:nen táhnon wè:ne ne tentewaya’tó:rehte’ ne tsi ní:yoht ne tsi yonhwentsyá:te entewatkáhtho’ tekonttihányon’.
Ótya’ke è:neken tyonhwentsyá:te, yonontahrónnyon’.
Ótya’ke ehtà:ke na’ né:’e.
Ne wáhi ne ó:nen sha’tehnitákhe’se’ ronateriyohátye’se ne eh nihotiyé:ren ne tsi tekyatonhwentsyatihányon’.
Ne káti ne Oterontonníha ens ne tsi tehotawénrye, eh wahó:ken’ Rón:kwe.
Wahèn:ron’ ne Oterontonníha, Oh nisatyerenhátye.
Taharihwa’será:ko’ ne shayà:tat wahèn:ron’, Sewakatken’sehátye.
Kató:ken kenh ní:yoht ne wakonhwentsyatá:ton.
Taharihwa’será:ko’ ne Oterontonníha wahèn:ron’, Yorihwanehrákwat wáhi ne tsi nisatyerenhátye, ahse’kén í:’i wáhi wákhson ne kenh yonhwentsyá:te.
Tontahatá:ti’ ne shayà:tat wahèn:ron’, Yáhten. Í:’i se wakonhwentsíson.
Oterontonníha tontahèn:ron’, Nihénnyon, kya’á:sa, kató:ken’ne’ a’shí:ken tó:kenhske í:se ensáhson ne kenh yonhwentsyá:te.
Wahèn:ron’, Thsòn:ne nonká:ti eh tyonontatátye otstèn:ra è:neken tyótte tsi ní:yoht ne tsi tewahsónhtote eh niyottakwaríhsyon ne tsi teyotstèn:re.
Ká:ron tsya’tákta entéhskwite’.
Tókat enhskwé:ni’ tó:kenhske ki’ wáhi í:se sonhwentsíson.
Ne ok ne ontehsatáti’ ne ká:ron aontóntkwite’ ne tho í:ken yonontatátye.
Wahèn:ron’, Ó:nen káti.
E’thò:ne wáhi ne shayà:tat wahèn:ron’, Eh ki’ nenyá:wen’ne’.
E’thò:ne ne ó:nen yahatá:ti’ wahèn:ron’, Háo’, tho í:ken nisenón:tate ká:ron kasátkwite.
Kya’tákta eh téhsta’n.
Nok eh tyonón:tate kató:ken ne ní:yoht ne eh tyonón:tate.
Yah ká:ron tetyotkwí:ton.
Ó:nen wáhi ne Oterontonníha tahatá:ti’ wahèn:ron’, Ta, ne wáhi shiká:ton, yáhten se wáhi í:se tesonhwentsíson.
Ne shayà:tat tontahatá:ti’ wahèn:ron’, To káti kató:ken ne tó:kenhske ken ne í:se sonhwentsíson. Í:se kya’áhsa’ ká:ron káhskwi’te tho í:ken tetyotstèn:re.
Tontahatá:ti’ ne Oterontonníha wahèn:ron’, Eh káti nénkyere’.
E’thò:ne ó:nen yahatá:ti’ ne tsi tetyonontatátye, wahèn:ron’, Háo’, ká:ron kasátkwite.
E’thò:ne ká:ron tóntkwi’te’. Raya’tákta rahsòn:ne eh wa’tká:ta’ne’ ne tsi yonontatátye.
Wahohso’nyenhtóhsere’ ne tsi teyotstèn:re.
E’thò:ne ne Oterontonníha wahèn:ron’, Ó:nen tesatkarhaté:ni.
Yahsatkáhtho’ ne tsi niyonontatátye.
E’thò:ne ó:nen wa’thatkarhaté:ni’ táhnon wa’tyotstenhró:yenhte’ ne ra’nyòn:ke táhnon waha’nyonhsakarèn:re’ na’ né:’e.
Ta, e’thò:ne tethotá:ti wahèn:ron’, yá:ken, Tó:kenhske wáhi í:se sáhson ne tsi yonhwentsyá:te, yah í:’i té:ken. 
Na’tekhenhehatyè:seke’ ne Sonkwè:ta ne enyenakerényonke’ ne tsi yonhwentsyá:te.
Tahatá:ti’ ne Oterontonníha wahèn:ron’, Tó:kenhske ki’ eh nenyá:wen’ne’.
Akón:wara ne Ón:kwe enyesana’tónhkwake’ ó:nen táhnon Onkwahsótha ó:ni.
Ne káti wáhi ne Oterontonníha ne tsi náhe wa’thatawénrye’ ó:nen eh káti ó:ya ne Rón:kwe wahó:ken’.
E’thò:ne wáhi ne Oterontonníha wahèn:ron’, Oh nisatyerenhátye.
Wahèn:ron’ ne shayà:tat - Wa’tewakatonhwéntsyohse’ ki’ ne akón:ken’.
Wahèn:ron’ ne Oterontonníha - Tó:kenhske wáhi.
Tontahatá:ti’ ne shayà:tat wahèn:ron’, Í:kehre ahsathón:tate’ ken ne akónnheke.
Tókat káti sathontá:ton tsi nahò:ten ká:ton enkonyé:nawa’se’.
Enkheya’ta’nikòn:raren’ ne ó:ni ne entekhénhe’ ó:nen táhnon enkheya’takenhénhake’ ne Ón:kwe.
Tontahatá:ti’ ne Oterontonníha wahèn:ron’, To káti katkáhtho ne tsi nisa’shatstenhserò:ten’.
E’thò:ne ne Rón:kwe, Hí:non nihahsennò:ten’ orihwakayonhnéha, wa’tharáhtate’ è:neken niyahà:re’ otshà:takon.
wa’ká:wehre’ ne ó:ni ne tewennine’karáhwas,  táhnon wa’ote’serontyéhseron’, ne akwáh ok shà:kat yahón:ni’.
Ta, e’thò:ne ó:nen tontaháthsnenhte’ ne Rón:kwe, eh sà:rawe’ tsi nón:we ne Oterontonníha nì:rate.
Tontahatá:ti’ ne Oterontonníha wahèn:ron’, Tó:kenhske wáhi sakwényon ne eh nénhsyere’ ne tsi nahò:ten wahsekhró:ri’ ne onwáhtsi.
Nok yonsahèn:ron’, Sakwényon ken ne ensahnekontyè:seke’ ne tsi yonhwentsyá:te ne tsi wakennhatényon.
Tontahatá:ti’ ne shayà:tat wahèn:ron’, Wakkwényon.
Tontahèn:ron’ ne Oterontonníha - To, káti katkáhtho tsi nénhsyere’.
Tontahatá:ti’ ne shayà:tat wahèn:ron’, Yo.
E’thò:ne ó:nen è:neken niyonsà:re’ tsi nón:we tyotshá:tare.
Ó:nen á:re wáhi saká:wehre’ ó:nen táhnon tewennine’karáhwas.
E’thò:ne ó:nen tonhtén:ti’ kanyatarà:ke takayénhtahkwe’ onhwentsyathèn:ke nontá:we’ yokennorenhátye.
Yonehrakwahtonhátye ne káti wáhi entkennorahseróhetste’.
E’thò:ne ó:nen eh sà:rawe’ tsi nón:we nì:re’se ne Oterontonníha.
Ta, e’thò:ne ne Oterontonníha tethotá:ti rá:wen, Tkayé:ri ne tsi ní:yoht ne tsi sakwényon.
Eh ki’ nenyá:wen’ne’ entyoyanénhawe’ ne tsi ní:yoht ne tsi wahserihwanón:ton’.
Ó:nen káti wáhi eh ní:se nenyóhton’ tsi tensatawenryéhake’, ahse’kén í:se wáhi eh ní:yoht tsi wahserihwanón:ton’.
Tóhsa káti nonwén:ton, kasa’serén:nonte.
 teyonatawénrye Onyare’kó:wa ohná:ken ne tsi yonhwentsyá:te nok ó:ni ne kanyatará:kon.
Onyare’kó:wa én:wehre’ enyakoyé:na’ ne Onkwehó:kon ne tsi tenyakotawenryéhake’ í:se yokontátye enhséryo’.
Tekontiya’tatényon’ ó:ni nè:ne sha’teyonátkon’se akwé:kon ki’ sha’tenyohtónhake’.
Í:se na’ né:’e ensaterihwayenníhake ne tensewahnyó:take’.
Ó:nen káti wáhi wa’kerihò:kten’.
Ó:nen káti ní:se eh ní:yoht tsi wahsaterihón:ten’.
Ne Ón:kwe enyesana’tónhkwake’ ne Rakhsótha ne Rawennotátye’se.
E’thò:ne wáhi ó:nen tonsakyatekháhsi’.
É’tho niká:kares.
