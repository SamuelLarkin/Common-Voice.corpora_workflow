<MOH id = 0 >	6
<MOH id = 1 >	Ronontí:io Wa'thorénhsaron' Mordecai
<MOH id = 2 >	1 Tho nón: shiwahsontá:te' ronontí:io iah tewá:tons nahó:ta'we', wahshakóhnha'ne' ronateríhonte' naontahatíhawe' tánon' ahonwawennahnóthahse' tsi kahiatónnion ne kahiatonhserakwe'ní:io tsi nikaianerenhserò:ten's ne raonakerahserá:kon. 2 Tsi nón:we nahatiwennahnó:ton' ethó: nón:we wathró:ri ne Mordecai tsi rorihwatshénrion ne tehniiáhse' ronontí:io ronwaia'tanónhnha' né:ne ronwatikwatákwen Bigthana tánon' Teresh ronwatí:iats, tsi wahiaten'nikonhrísa' tsi enhonwa'wéntho' ne ronontí:io. 3 Wahari'wanón:ton' ronontí:io, “Oh ní:ioht tsi wa'tehtshitewarénhsaron' tánon' oh ní:ioht tsi wa'tehtshitewarihwa'serákwahse' ne Mordecai?”
<MOH id = 3 >	Wa'thatirihwa'será:ko' ne ronwaio'ténhse', “Iah othé:nen teionkwaié:ren ne raorihwà:ke.”
<MOH id = 4 >	4 “Ónhka ken' rón:ne's ne ronaterihón:ton nakenónhskon?” ronontí:io wahari'wanón:ton'.
<MOH id = 5 >	Kwah ó:nen Haman tahatáweia'te' ronontí:io raoten'èn:rakon; ne aorì:wa' tà:re' nahori'wanón:tonhse' ne ronontí:io nahohnià:terenke' Mordecai ó:nen kaweiennentà:'on tsi iontathnia'terénktha'. 5 Wahonnì:ron' ne raohnhà:tshera', “Ken' ì:re's ne Haman, rohrhá:re' taietsatátken'”.
<MOH id = 6 >	“Tatshia'tínion't”, wahèn:ron' ne ronontí:io.
<MOH id = 7 >	6 Tahatáweia'te' Haman, ronontí:io iahohtháhrhahse', “Ónhka'k kwah í:ken tsi kahská:neks tahirénhsaron'. Oh ne kèn:'en nahiiatié:ra'se' kí:ken rón:kwe?”
<MOH id = 8 >	Haman wahanonhtónnionhwe', “Ónhka ne kèn:'en ne ronontí:io tho niió:re tsi tehotonhwentsó:ni tahorénhsaron'? Ì:'i ki' wáhi.”
<MOH id = 9 >	7-8 Sok wa'thorihwa'serákwahse' ne ronontí:io, “Thatíhawh ne kwah wahkwennianó:ron's kí:ken rón:kwe à:ratste' tsi niwahkwenniò:ten's ne í:se' sátstha' tánon' ate'nienténhtshera' enhatì:ren' ne ranontsì:ne ne satshé:nen iakohsá:tens. 9 Thó:ne ó:nen ne kwah è:neken thótte' ne rahsennowá:nen sonkwè:ta' kí:ken rón:kwe ahoia'tahserón:ni' kí:ken ne ronontí:io raohkwénnia' tánon' enhohshá:rine' tsi enhohsatenhátie' ne Mordecai tsi nón:we tkanatakwe'ní:io. Kí:ken rahsennowá:nen enhothrorihátie' tsi ì:ne': ‘Sewatkáhtho ronontí:io tsi ní:ioht tsi tehshakorihwa'serakwén:nis nónhka rahská:neks tahorénhsaron'!’ ”
<MOH id = 10 >	10 Thó:ne ronontí:io iahohtháhrhahse' Haman, “Tesahsteríhen tánon' skóha ne wahkwenní:io's tánon' iakohsá:tens, tánon' entéhtshon' Shita'ehró:non Mordecai ne karenhsarónhtshera'. Akwé:kon ethó: na'tshié:ra's tsi nahò:ten' wahskwaten'nikòn:ron'. Ethó: enhtshia'tatshén:ri' tsi ieiontaweia'táhkhwa' tsi kì:teron tho théntskote'.”
<MOH id = 11 >	11 Haman wahakóha' atahkwénnia' tánon' ne akohsá:tens, wahoia'tahserón:ni' ne Mordecai. Mordecai wahohsá:ten' tánon' Haman rohsharí:ne' tsi nón:we kwah tkanatakwe'ní:io tánon' rorihowanahtonhátie' tsi ì:ne' nonkwe'tà:ke: “Sewatkáhtho ne ronontí:io tsi ní:ioht tsi rahská:neks tahorihwa'serákwahse' kí:ken rón:kwe tsi wa'thorénhsaron'!”
<MOH id = 12 >	12 Tho ká:ti' nionsà:re' ne Mordecai tsi nón:we ieiontaweia'táhkhwa' ronontí:io tsi rèn:teron ok ne Haman wa'thohsteríhen' tsi nón:we thèn:teron, ro'rhoronhátie' ne rakonhsà:ke tsi niió:re tsi rotehèn:'en. 13 Wahshakohró:ri' ne ró:ne tánon' rontenro'shòn:'a akwé:kon tsi nahoia'tawénhseron'. Thó:ne ne ró:ne tánon' rontenro'shòn:'a ne ronttokhahtsherí:io wahonwahró:ri', “Ó:nen tontáhsawen' sationhátie' ne sa'shatsténhsera' tsi nonkwá:ti ne Mordecai. Shita'ehró:non nahaia'tò:ten' tánon' iah thahskwé:ni' ahtshe'shén:ni'. Orihwí:io tsi enhia'shén:ni'.”
<MOH id = 13 >	Haman Wahonwáhsehte'
<MOH id = 14 >	14 Shé:kon shihotíhthare', kí:ken ronwatikwatákwen ne ronwaia'tanónhne ne ronontí:io iosnó:re' wahón:newe' iahonwaia'ténhawe' Haman tsi nón:we Esther tiakokhwáhere'.