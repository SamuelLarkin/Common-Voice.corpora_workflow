<MOH id = 0 >	
<MOH id = 1 >	EST - 17ESTMBT.PTX, Mohawk Translation Template
<MOH id = 2 >	For use in Drafting and Back Translation.
<MOH id = 3 >	Esther
<MOH id = 4 >	EST
<MOH id = 5 >	Esther
<MOH id = 6 >	Orihwatokénhti Tsi Kahiá:ton ne ESTHER
<MOH id = 7 >	Orihwatokénhti Tsi Kahiá:ton ne
<MOH id = 8 >	ESTHER
<MOH id = 9 >	Tsi Ka'nikonhraientáhstha'
<MOH id = 10 >	Kí:ken tsi na'awénhseron' ne kahiatonhserá:kon ne Esther, ethó: nón: na'awénhseron' tsi nón:we ronontí:io ne Persia, akohserà:ke ratientáhkhwa'. Ne kí:ken ká:ti' akoká:ra' iakón:kwe Shita'ehró:non na'ehwatsirò:ten', Esther iontátiats, ne tsi niiako'nikonhratshà:ni tánon' ronwatirihwakweniénstha' né:ne shahatiià:ta, sahonwati'niá:kenhte' nahonwanáhton'te' ne ronwatíhswens. Kí:ken kahiatónhsera' ka'nikonhraientáhkhwa' oh ní:ioht tsi tiotáhsawe' nahò:ten' kén:ton Shita'ehró:non raonèn:ta' ne Purim.
<MOH id = 11 >	Ne Kahatenhstánions Tsi Nón:we Nikahiatónnion
<MOH id = 12 >	Esther wa'konontí:io'ne' (1.1–2.23)
<MOH id = 13 >	Haman tsi ní:ioht tsi wahate'nikonhrón:ni' (3.1–5.14)
<MOH id = 14 >	Haman wahonwáhsehte' (6.1–7.10)
<MOH id = 15 >	Shita'ehró:non wahonwati'shén:ni' ne ronwatíhswens (8.1–10.3)
<MOH id = 16 >	1
<MOH id = 17 >	Ionontí:io Vashti Iáh Tehonwawennaráhkwen ne Ronontí:io Xerxes

<MOH id = 18 >	1-2 Tsi nón:we nihatientáhkhwa' ne Ronontí:io Xerxes, ethó: nón:we tkanatakwe'ní:io ne Susa tsi nón:we ne Persia, énska tewen'niáwe tánon' tewáhsen tsá:ta kakorahserakè:ron tehahsnonhsáhere', India tiotáhsawe' tsi niió:re Ethiopia.

<MOH id = 19 >	3 Ahsénhaton niiohserá:ke shihonontí:io wahakhwà:ren', akwé:kon wahshakohón:karon' ne ronateríhonte'. Ok ò:ni' ne ronterí:ios ne Persia tánon' Media ethó: rón:ne'skwe', ok ò:ni' ne ratikoráhshon tánon' ne è:neken thonátte's tsi kakorahserakè:ron. 4 Ià:ia'k niwenhnì:take tsi wahatená:iehste' wahshakona'tón:hahse' tsi niiokwátshe' ne raonakeráhsera' tánon' tsi niiohskatsténion tsi nahò:ten' ká:ien ne raonakerahserá:kon.

<MOH id = 20 >	5 Tsi ó:nen ontóhetste', kí:ken ronontí:io ó:ia' sahakhwà:ren' ne nòn:wa sahshakohón:karon' nethó: ratinákere' tsi kaná:taien ne Susa, rotikwátshe' ok ò:ni' ne rotí:ten. Tsiahià:khsera tsi wahonton'wéshen' ethó: raoten'èn:rakon ne ronontí:io. 6 Raoten'èn:rakon kanatahserón:ni ne oròn:ia' tánon' karà:ken io'aren'tónnion, kahwanerénkhon arihwawa'konhnéha ne kwah kania'tarí:io tánon' kahwistarà:ken teiothwe'nonniánion ethó: iotiienawà:kon karontó:ton kaneniarà:ken. Wanitskwahrahtsheré:son's ohwistanó:ron tánon' kahwistarà:ken ionnià:ton ethó: wahatikè:ron' aten'èn:rakon, tánon' kwah ethó: kaneniarà:ken kéntskaron, teiostaráthe's onekwénhtara' kanenianó:ron's, tsi na'teioterón:rote' ne ka'nistenhserakwe'ní:io ne onekò:rha' tánon' oròn:ia' nikaneniò:ten's. 7 Tsi tahonwá:non nahatihnekì:ra' akwé:kon ohwistanó:ron ne teionthnekontáhkhwa', iah tékeni né: shà:ka té:ken tánon' ne ronontí:io iah tehonì:'on tsi ní:kon taháhtka'we' ne raohné:ka' otsì:tsa'. 8 Kwah iah thiewatò:ktha' (thiesewatò:ktha') tó: ní:kon ahatihnekì:ra'; ronontí:io wahshakóhnha'ne' ne ronwaio'ténhse' tsi aontahshakó:non' akwé:kon nón:kwe tsi ní:kon tehonatonhwentsó:ni.
<MOH id = 21 >	9 Tsi nikarì:wes ronaton'wéshen, kanónhskon tsi kèn:teron Ionontí:io Vashti, aónha (ò:ni') ionenhrón:ni tiokhwáhere' ne konnón:kwe.
<MOH id = 22 >	10 Tsatáhkhaton shiwenhniserá:ke tsi ronatekhwáhere' ó:nen ronontí:io tsi rohnekì:ren tó:kenske tsi rotonhnháhere', iahshakò:nonke' ne tsá:ta nihá:ti tehonwatineniatáhkwen né:ne kwah ákta raónha ronwaio'ténhse', Mehuman, Biztha, Harbona, Bigtha, Abagtha, Zethar tánon' ne Carkas. 11 Wahshakónhnha'ne' akonwenhnónkhsa' Ionontí:io Vashti, tánon' aonnonhwaró:roke' ne iotsistónion. Ne ionontí:io kwah í:ken tsi ioia'táhskats, tánon' ronontí:io tehotonhwentsó:ni ahatená:iehste' kí:ken shakohonkará:wi tánon' ne ratihsennowá:nen's. 12 Tsi ó:nen ne ronwaio'ténhse' wa'konwahró:ri' Ionontí:io Vashti tsi wahshakóhnha'ne' ne ronontí:io naontá:we', iáh teiothontá:ton nethó: iaiawé:non. Kwah í:ken tsi wahonà:khwen' ne ronontí:io.
<MOH id = 23 >	13 Tsi nihoianerenhserò:ten' ne ronontí:io enhshakori'wanón:tonhse' ne shakoti'nikonhrá:wis tsi nikaianerenhserò:ten's, né: ká:ti' ó:nen iahshakò:nonke' ronónha ne ronaterièn:tare' tsi nakaié:ren. 14 Ne ká:ti kí:ken iotkà:te' shakoniahé:sen nahonwa'nikòn:ron', Carshena, Shethar, Admatha, Tarshish, Meres, Marsena tánon' Memucan – tsá:ta nihá:ti ne kwah è:neken tsi ronateríhonte' tsi kanontiiohtsherá:ien ne Persia ok ò:ni' ne Media. 15 Wahshakohró:ri' kí:ken ronnón:kwe, “Ì:'i Wakenontí:io Xerxes, ia'kheiaténniehte' ne iontio'ténhse' akonwahró:ri' Ionontí:io Vashti tsi wa'kerihwà:ren', iah teiotewennaráhkwen! Nahò:ten' wá:ton ne kaianerénhsera' tsi naietewaié:ra'se'?”
<MOH id = 24 >	16 Sok ne Memucan iahotewennontiéhten' ne ronontí:io tánon' ronaterihón:ton: “Ionontí:io Vashti wesatéha'te' iah í:se' khok té:ken akwé:kon ò:ni' ne ronaterihón:ton tánon' akwé:kon ne ronnón:kwe tsi nikanakeráhsera! 17 Akwé:kon ne konnón:kwe tsi kanakerahserá:ien enhonwatikèn:ron' ne iotiniákhon, tsi niiosnó:re' enkontirihwà:ronke' tsi na'ká:iere' ne ionontí:io. Enkonnì:ron': “Ronontí:io Xerxes waháhnha'ne' ne Ionontí:io Vashti nethó: naontá:we' raohén:ton tánon' iah teiothontá:ton.” 18 Nó:nen ne rotiniákhon ne ronaterihón:ton ne Persia tánon' Media enkontirihwà:ronke' tsi nóntiere' ne ionontí:io, enhonwatihró:ri' ne iotiniákhon ohén:ton tsi niió:re enwatenhniserò:kten'. Akwé:kon ne konnón:kwe iah thaonsahonwatikwénienhste' ne iotiniákhon tánon' ne ronnón:kwe enhshakotinà:khwa'se' ne rotiniákhon. 19 Tóka', Sanontí:io, enserien'tí:io' ahsianerenhserón:ni' ne Vashti tóhsa nowén:ton aonsaiokè:tohte' raohén:ton ne ronontí:io. Enkahiá:tonke' kaianerenhserá:kon ne Persia tánon' Media, ne tóhsa nowén:ton taonsakaténion. Thó:ne akò:ren aonaktà:ke taonsaié:ta'ne' iakón:kwe ne sénha tionkwe'taié:ri. 20 Nó:nen ne enhsianerenhserísa' akwé:kon tsi nikowá:nen ne sanontiióhtshera' eniotitó:kenhse' kí:ken akwé:kon ne konnón:kwe enhonwatikwénienhste' ne iotiniákhon tóka' rokwátshe' tóka' ò:ni' ró:ten.”
<MOH id = 25 >	21 Ronontí:io tánon' ne ronaterihón:ton kwah í:ken tsi wahatirihwanòn:we'ne', ethó: nahá:iere' ronontí:io tsi nahò:ten' Memucan waho'nikòn:ron'. 22 Tsi kakorahserakè:ron ne ronontí:io raonontiióhtshera' iahaterihwániehte' tsi nihatiwennò:ten' tánon' tsi ní:ioht tsi ratihiá:tons ne raotikorahserá:kon, aie'nikonhraién:tahte' akwé:kon ne ronnón:kwe ratiia'takwe'ní:io ne raotinónhskon tánon' tsi nahò:ten' enthontá:ti' ne enkáhawe'.