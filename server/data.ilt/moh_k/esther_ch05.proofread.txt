<MOH id = 0 >	5
<MOH id = 1 >	Esther Wa'akohón:karon' Ronontí:io tánon' Haman Wa'akokhwahéhrhahse'
<MOH id = 2 >	1 Ahsénhaton shiwenhniserá:te' tsi iakawentontiéhton Esther ne wà:'ontste' tsi niwahkwenniò:ten' ne iakonontiio'néha tánon' ethó: ia'tié:ta'ne' raoten'èn:rakon ohén:ton ne tsi ieiontaweia'táhkhwa' tsi nón:we na'tehontátkens nonkwehshòn:'a ne ronontí:io. Ronontí:io thentskwáhere' raonitskwahráhne ohén:ton tsi ieiontaweia'táhkhwa'. 2 Tsi ó:nen wahshakó:ken' Iakonontí:io Esther átste ítiente', wahawerien'tí:io' akohén:ton tahá:tate' raò:nhien ohwistanó:ron ionnià:ton. Tho nontá:ien' tánon' ia'eié:na' otsiweiontà:ke ne raò:nhien. 3 “Nahò:ten' íhsehre' Sanontí:io Esther?” wahshakori'wanón:tonhse' ne ronontí:io. “Takhró:ri nahò:ten' tesatonhwentsó:ni, enhsié:na' ok ò:ni' nahseri'wanón:ton' ahsén:nen nakenakeráhsera'.”
<MOH id = 3 >	4 Tontaierihwa'será:ko' Esther, “Tóka' enserien'tí:io', Sanontí:io, kahská:neks í:se' tánon' Haman akenihón:karon' òn:wa wahsontá:te' akenikhwahéhrhahse'.”
<MOH id = 4 >	5 Ronontí:io iahoterihwaniéhten' Haman kwah óksa'k, aontà:re', ne Esther skátne tahón:tonte'. Tho ne ronontí:io tánon' Haman niahà:ne' Esther tsi tiakokhwáhere'. 6 Tsi rotihnekì:ren otsì:tsa', ronontí:io wahshakori'wanón:tonhse', “Takhró:ri nahò:ten' tesatonhwentsó:ni, tánon' enhsié:na' entkón:ion'. Tsi ní:ioht íhsehre' ok ò:ni' ne ahsén:nen nakenakeráhsera'.”
<MOH id = 5 >	7 Esther tontaierihwa'será:ko', 8 “Tóka', Sanontí:io, é:so tisarihwaié:ri nahske'nikonhraié:rite' tsi nahò:ten' keri'wanóntha', kahská:neks shé:kon aonsakenihón:karon', í:se' tánon' Haman taonsetewá:tonte' enióhrhen'ne'. Kwah ì:'i enkerihwahserón:ni' tsi nahò:ten' éntewake'. Ethó: ne ó:nen enkenihró:ri' nahò:ten' tewakatonhwentsó:ni.”
<MOH id = 6 >	Haman Enhate'nikonhrón:ni' aho'wéntho' ne Mordecai
<MOH id = 7 >	9 Haman tsi ó:nen wahóhta'ne' sahohtentionhátie' kwah í:ken tsi rotonhnháhere' tánon' ion'wé:sen tsi ranonhtónnions. Sok wahó:ken' Mordecai tsi ieiontaweia'táhkhwa' ronontí:io tsi rèn:teron, tánon' iah tha'tehotà:'on iah tehona'tón:ni kakwenienhstáhtshera' tsi wahatóhetste', Haman kwah í:ken tsi wahonà:khwa'se'. 10 Nek tsi wahatatié:na' tánon' sahahtén:ti'. Thó:ne wahshakohón:karon' rontenro'shòn:'a raonónhskon naontahón:ne' tánon' wahshakori'wanón:tonhse' ró:ne Zeresh skátne ahóntien'. 11 Raotihén:ton tsi wa'thataterénhsaron' tsi nihokwátshe', tánon' tsi nihá:ti rotihsken'rakéhte rowí:raien tánon' ne ronontí:io tsi sénha è:neken tsi sahorihón:ten' tánon' tsi niió:re tsi raónha sénha è:neken roteríhonte' tsi ní:ioht ne ronátia'ke' ronaterihón:ton. 12 “Shé:kon ò:ni'”, Haman wahshakohró:ri', “Ionontí:io Esther wa'kakhwà:ren' onkenonhà:'a ronontí:io tánon' Ì:'i wa'onkenihón:karon' shé:kon enióhrhen'ne' ethó: saiákene'. 13 Kwah iah othé:nen sha'tékena té:ken nakerihwà:ke tsi nikarì:wes rí:kens kí:ken Shita'ehró:non Mordecai ethó: réntskote' tsi ieiontaweia'táhkhwa' ronontí:io tsi rèn:teron.”
<MOH id = 8 >	14 Ró:ne tánon' rontenro'shòn:'a wahonwaten'nikòn:ron', “Iah ken téhsehre' iontathnia'terénktha' ahsón:ni' tsá:ta niwáhsen wísk niwahsì:take nitiótte'? Enióhrhen'ne' ohrhon'kè:ne enhtsheri'wanón:tonhse' ronontí:io ne Mordecai ethó: ahonwahnià:terenke', thó:ne ó:nen enhsatonhnhà:ren' tsi enhsatekhwahrà:na'”.
<MOH id = 9 >	Haman waharihwanòn:we'ne' nahò:ten' wahonwaten'nikòn:ron', sok ki' wahaténhnha'ne' wahonnón:ni' iontathnia'terénktha'.