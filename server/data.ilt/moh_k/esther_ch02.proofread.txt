Esther Wa'onontí:io'ne'
Ohna'kénhkha tsi ó:nen iah tho teshona'khwèn:'en ne ronontí:io, tió:konte' ranonhtónnion tsi niiotié:ren ne Vashti tánon' tsi ní:ioht tsi wahaianerenhserísa' ne aorihwà:ke. 2 Ótia'ke' ne ronontí:io ronwa'nikonhrá:wis wahonnì:ron', “Ó:ia' séhsak né:ne kwah tokèn:'en tiotiia'táhskats ken'nitiotiièn:sa tánon' ne iah tekonti'nahkwaienté:ri. 3 Enhsherihón:ten' ne ronateríhonte' tsi kakorahserakè:ron tsi nisanakeráhsera, tánon' aontakonwatiia'ténhawe' ne kwah tiotiia'táhskats, tánon' nethó: akonwatí'teron' tsi nón:we saia'tasehtshera'ó:kon kontì:teron kèn:en tsi kanontsístaien kanatakwe'ní:io Susa. Hegai né:ne tehonwaneniatáhkwen, né:ne konnón:kwe ne shako'nikòn:rare' skátne shé'teron nonátia'ke' tánon' enhatonkwe'tahserón:ni' ne sénha eniotiia'tahskátston. 4 Thó:ne ó:nen sheia'tará:ko ne kwah entehshenòn:we'ne' ne iakonontí:io tentsé:ta'ne' aonaktà:ke ne Vashti.”
Wà:rehre' ne ronontí:io ioiánere' tsi ní:ioht tsi wahonwaten'nikòn:ron', ethó: ki' nahá:iere'.
Ne Susa tho nón:we nihen'terón:tahkwe' Shita'ehró:non Mordecai ronwá:iats roièn:'a ne Jair, ken'tá:rakon ne Benjamin nithothwatsirí:non ne Kish tánon' Shimei. 6 Tsi ó:nen Ronontí:io Nebuchadnezzar ne Babylonhró:non iahoia'ténhawe' ne Ronontí:io Jehoiachim Judahró:non wahonakerákwahte' tsi nón:we tkaná:tien ne Jerusalem tánon' é:so ronatia'kè:shon iahonwatiia'ténhawe' ethó: raia'tarátie' ne Mordecai. 7 Ronara'sè:'a Esther iontátiats, ne ká:ti ne Shita'ehrohnon'kéha Hadassah nakohsén:na'; kwah í:ken tsi iakoia'táhskats tánon' ken' nitiakoièn:'a ò:ni' ieià:tase'. Shahníheie' ne shakotiièn:'a, Mordecai wahatewirará:ko' tánon' wahshakawehià:ron' tsi ní:ioht raónha shakoièn:'a.
Tsi ká:ti' ó:nen ne ronontí:io á:se' wahaianerenhserísa' é:so kón:ti ne ken' nitio'tiièn:sa takonwatiia'ténhawe' ne Susa, Esther tho ieia'tarátie'. Akaónha ò:ni' ethó: wahshakotí'teron' tsi nón:we ronontí:io rèn:teron. Hegai ronwá:iats ne shako'nikòn:rare' ronontí:io raoia'tase'tshera'ó:kon. 9 Hegai kwah í:ken tsi wahshakonòn:we'ne' Esther. Iah ká:ti' tehoten'niskwáhton kwah óksa'k tahatáhsawen' tsi wahatonkwe'tahserón:ni' nek ne kwah kakhwí:io wahshakotí:nonte'. Tho nón: nahshakonákton' tsi nón:we kwah tkanaktí:io tánon' wa'tehshakoia'taiehstáhsi' tsá:ta nikón:ti ken' nitio'tiièn:sa nethó: kontì:teron ne Esther akonwaió'tenhse'.
Mordecai wahshakohró:ri' ne Esther tóhsa wè:ne' aiakón:ni' tsi Shita'ehró:non na'ehwatsirò:ten'. Wa'erihwáhsehte' ki'. 11 Mordecai thia'tewenhniserá:ke tóhka niháktons tsi nón:we nikontì:teron ne kontiià:tase' oh naiá:wen'ne' nahotó:kenhse' oh ní:ioht tsi iakonhnhétie' ne Esther tánon' tsi neniakoià:tawen'.
Ne ká:ti' tsi niioren'nhà:'on tiótkon tsóhsera nikarì:wes tenkonwatíhsnie'ne' nia'té:kon iakonkwe'tiiohstáhkhwa' énhontste'. Ià:ia'k niwenhnì:take kén:ie myrrh wenserakon'òn:shon enkonwatiia'tóhkawe', tánon' shé:kon ià:ia'k niwenhnì:take thiwenié:nate' balsam nòn:wa énhontste'. Thó:ne ó:nen skontiia'tátshon tsi ienkonwatiia'ténhawe' raohén:ton ne Ronontí:io Xerxes. 13 Nó:nen ká:ti' ne kaià:tase' raohén:ton ne ronontí:io ién:we', aónha enwanónhton' nahò:ten' enwatsherónnia'te'. 14 O'karahsnéha nikahá:wi ethó: nienhén:we', sok ohrhon'kè:ne é:ren nón:we ienkonwaia'ténhawe' tsi nón:we thikontí:te' tkontì:teron, tsi nón:we tehshako'nikòn:rare' ronontí:io raoia'tase'tshera'ó:kon kí:ken rón:kwe né:ne ronwakwatakwén:ni, Shaashgaz ronwá:iats. Iah ká:ti' raohén:ton ne ronontí:io thiaonsá:ien' tsik tóka' kwah í:ken tsi wahshakonòn:we'ne', akohsén:na' èn:ratste' tsi ienhshakò:nonke'.
Ó:nen ká:ti' ia'káhewe' ne Esther raohén:ton ronontí:io niá:ien'. Shakoièn:'a ne Abihail tánon' ronara'sè:'a ne Mordecai, ne kí:ken rotewirarákwen ne Esther. Akwé:kon nón:kwe enhshakotí:ken' rotinehrákwas tsi niiakoia'táhskats. Tsi ó:nen ia'koià:thewe' Hegai né:ne shako'nikòn:rare' konnón:kwe wahshakohró:ri' ka' niká:ien aiontià:tawi'te'. 16 Ne ká:ti' kí:ken Ronontí:io Xerxes ó:nen tsá:ta niiohserá:ke shihonontí:io oieríhaton shiwenhnì:tare' tsi nikahá:wi ne Tebeth, Esther tahshakotiia'ténhawe' raohén:ton Ronontí:io Xerxes tsi nón:we thèn:teron. 17 Kí:ken ronontí:io akaónha tiaonhà:'a tahshakonòn:we'ne' tsi nikón:ti ne konnón:kwe, ne aonhà:'a tahonwa'nikonhraié:rite' tánon' wahshakonó:ronhkwe'. Ienontsì:ne tahà:ren' ionontí:io iotsistónion aonòn:warore, tánon' ne iakonontí:io wahshakaón:ni' akaónha tonsahshakó:tahste' aonaktà:ke Vashti. 18 Sók ne ronontí:io wahakhwà:ren' wahshakotonhnhahéhrhahse' ne Esther akwé:kon wahshakohón:karon' ne ronaterihón:ton tánon' ne ronwahiatón:ni. Waharì:wenhte' tsi iáh ónhka thaiakoió'ten' tsi nihonakeráhsera enhonte'nikonhró:ri', tánon' nia'té:kon kanoròn:shon wahshakowíhon'.
Mordecai Waho'niá:kenhte' Ronontí:io
Tsi nikarì:wes ká:ti' ronontí:io wahorihón:ten' Mordecai nahaterihwatsté:rihste' ne ronontí:io raorihwa'shòn:'a. 20 Ók ne Esther, shé:kon iakorihwahséhton tsi Shita'ehró:non na'ehwatsirò:ten, Mordecai shakohró:ri naierihwáhsehte', tánon' wahonwawén:narahkwe' ki' tsi ní:ioht tsi ronwawennaráhkhwahkwe' shiieksà:'a tsi ní:ioht tsi shakawehià:ron.
Tsi ká:ti' nikarì:wes shihoteríhonte' Mordecai ronontí:io tsi rèn:teron, Bigthana tánon' Teresh, tehniiáhse' ronwatikwatákwen ne kí:ken ni'nikòn:rare' tsi nón:we ieiontaweia'táhkhwa' tsi thanonhwétstha' ne ronontí:io ne ká:ti' kí:ken é:so tsi wahonwanà:khwa'se' ne Ronontí:io Xerxes tánon' wahiatenonhión:ni' nahonwáhsehte'. 22 Mordecai waharihwatshén:ri', wahshakohró:ri Iakonontí:io Esther, sok nen' nè:'e ronontí:io ionsahonwahró:ri' tsi nahò:ten' waharihwatshén:ri' ne Mordecai. 23 Wahatiri'wíhsake', tánon' wahatirihwatshén:ri' tsi tó:kenske, sok tetsá:ron wahonwatihnià:terenke'. Ronontí:io wahaténhnha'ne' nahatihiá:ton' kahiatonhsera'kwe'ní:io tsi nihonakeráhsera tsi na'awénhseron'.
