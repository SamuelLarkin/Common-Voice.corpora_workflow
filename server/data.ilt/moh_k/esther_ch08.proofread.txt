<MOH id = 0 >	8
<MOH id = 1 >	Shita'ehró:non Wahonwatihró:ri' Naontahontatéhnhe'
<MOH id = 2 >	1 Tho nón: ne shahenhnísera Ronontí:io Xerxes akwé:kon wahshakó:ion' ne Iakonontí:io Esther tsi nahò:ten' roién:tahkwe' ne Haman, ne kí:ken ne kwah shakotahkwáhswenskwe' Shita'ehró:non. Esther wahonwahró:ri' ronontí:io tsi iatátenonhkwe' ne Mordecai, tho nón: tiotáhsawe' wahoianerenhseraién:ta'ne' iahatáweia'te' raohén:ton ne ronontí:io. 2 Ronontí:io waharíhsi' raonihsnónhsawi ne raote'nienténhtshera' wathró:ri (ne ká:ti' kí:ken Haman sahóhkhwa') tánon' Mordecai sahó:ion'. Esther wahonwarihón:ten' Mordecai ahaterihwatsté:riste' tsi nahò:ten' roién:tahkwe' ne Haman.
<MOH id = 3 >	3 Esther ionsahonwahtháhrhahse' á:re ronontí:io, ia'thonwatentshóthahse' tánon' teionhsénthos. Wahonwa'né:ken' tiok nahò:ten' nahá:iere' tahá:tahste' tsi nahò:ten' wahétken Haman rote'nikonhrón:ni, ethó: nón:we nithothwatsirí:non ne Agag, ne shakóhswens Shita'ehró:non. 4 Ronontí:io raò:nhien ohwistanó:ron ionnià:ton iahshakó:tatshe', wa'tié:ta'ne' tánon' wa'ì:ron', 5 “Sanontíio, tóka' serien'tí:ios tánon' takkweniénhstha', tánon' íhsehre' tkaié:ri, ó:ia' aonsahsianerenhserón:ni' taká:tahste' ne Haman roianerenhseríson (ne roièn:'a Hammedatha tho nón: nithothwatsirí:non ne Agag), ne akwé:kon ahonwanáhton'te' tsi nón:we Shita'ehró:non ratinákere' ne kanakerahserá:kon. 6 Oh ká:ti' néntiere' iaweriahsanòn:wakt tóka' kí:ken atkaronniáhtshera' enionkwá:ra'ne' tsi nihá:ti akonkwe'ta'shòn:'a, ò:ni' nakhwá:tsire' akwé:kon enionkhiia'wéntho'?”
<MOH id = 4 >	7 Ronontí:io Xerxes wahshako'nikonhraientáhsten' Iakonontí:io Esther tánon' ne Shita'ehró:non Mordecai, “Senika'én:ion wahihnià:terenke' Haman rote'nikonrón:ni tsi shakótkonte' ne Shita'ehró:non, tánon' akwé:kon Esther takhé:ion' nahò:ten' roién:tahkwe'. 8 Nok nahò:ten' ieioiakèn:'en ne ronontí:io raohsén:nakon karisténhton/katsihkwénhton raote'nienténhtshera' iah kí' tha'taontónhkete'. Enwá:ton' ne Shita'ehró:non iaietshihiá:ton'se', tsi nahò:ten' tsahská:neks tánon' akhsén:nakon tsi enkaristénhton ne akwate'nienténhtshera'.”
<MOH id = 5 >	9 Kí:ken tsi na'á:wen'ne' tewáhsen áhsen shiwenhniserá:tehkwe' ahsénhaton shiwenhni'tò:ten', awenhnì:ta' ne Sivan. Mordecai iahshakò:nonke' ronontí:io ronwahiatón:ni wahshakoten'nikòn:ron' nahò:ten' iahshakotihiá:ton'se' ne Shita'ehró:non tánon' ne kakoráhsera', shakotirihwawà:se', ronaterihón:ton, ne énska tewen'niáwe tánon' tewáhsen tsá:ta nikanakerahserá:ke tiotáhsawe' India tsi niió:re Ethiopia. Iahshakohiá:ton'se' akwé:kon tsi kakorahserakè:ron tsi nihatiwennò:ten's tánon' tsi ní:ioht tsi ratihiá:tons, ok ò:ni' ne Shita'ehró:non tsi nihatiwennò:ten' tánon' tsi ní:ioht tsi ratihiá:tons. 10 Mordecai iahshakohiá:ton'se' raohsén:nakon ne Ronontí:io Xerxes, tánon' waharístenhte'/whatsíhkwenhte' ne ronontí:io raote'nienténhtshera'. Ne ká:ti' wahatiiénhna' ne rotiren'nhà:'on nahotihsá:ten' ne teiotì:ka, ronontí:io raotshenen'ó:kon.
<MOH id = 6 >	11 Ne ká:ti' wahotihiatonhseró:ta'se' wa'ka'nikonhraién:tahste' ne ronontí:io tsi enhshakoríhon' ne Shita'ehró:non akwé:kon tsi kanatakè:ron nahonnitiohkwahserón:ni' naontahontatéhnhe'. Tóka' ne ronterí:ios thikawenní:io nikahwatsirò:ten' ronatateweiennentà:'on nahonterí:io', tóka' enthonwanatia'tón:ti' ne Shita'ehró:non, shakotiien'okòn:'a tánon' ne konnón:kwe, kí:ken Shita'ehró:non enwá:ton' nenthontatéhnhe' enhonterí:io' tánon' enhshakona'wéntho'; tsi niió:re ia'tenhshakotíhsa' tánon' enthatirò:roke' nahò:ten' rotiién:tahkwe'. 12 Kí:ken kaianerénhsera', tho ká:ti' nikahá:wi entewatáhsawen' tsi kanakerahserá:ien ne Persia kwah tho nón: nikahá:wi ronenhniserarákwen nahonwanáhton'te' ne Shita'ehró:non, áhsen iawén:re shískare' ne Adar, tékeni iawén:re shiwenhni'tò:ten'. 13 Kí:ken entkarihowanáhton ne kaianerénhsera' akwé:kon nón:kwe naiakotó:kenhse' tsi kanakerahserakè:ron ó:nen kí' nen' nè:'e ne Shita'ehró:non enhonatateweiennentà:'on naonsahshakotikária'khse' ne ronwatíhswens nó:nen ienwatenhniseríhewe'. 14 Ronontí:io waharì:wenhte' ne rotihsá:tens raotshenen'ó:kon nakontia'karón:ti'. Tsi ne kaianerénhsera' entkarihowanáhton ò:ni' tsi tkanatakwe'ní:io ne Susa.
<MOH id = 7 >	15 Mordecai tahaiá:ken'ne' tsi rèn:teron ronontí:io, ne rotstonhátie' ronontí:io tsi nihohkwenniò:ten', oròn:ia', karà:ken, tánon' raoteweià:ra né:ne kwah tkania'tarí:io arihwawa'konhnéha niwahsohkò:ten', tánon' é:so tsi iohskáhts anòn:warore ohwistanó:ron. Tsi ká:ti' iohaténion ne Susa, nón:kwe ronatshennón:ni tánon' tehotihenrehtà:ne'. 16 Ronatonhnháhere' ne Shita'ehró:non tsi ó:nen wahonathrákwahse' nahò:ten' tsi tehona'nikónhrhare' nek ronnonhtónnions atonhnhahráhtshera' tsi ronatkwénion. 17 Tsi ní:kon kanatakè:ron tánon' kakorahserakè:ron tsi nón:we ronontí:io raoianerénhsera' iotewennà:note', ne Shita'ehró:non wahonnentanó:ronhste' ronatshennón:ni tánon' ronatonhnháhere' wahatikhwà:ren'. Tsi na'á:wen' é:so niiá:kon nón:kwe, Shita'ehró:non wahontatón:ni' tsi ó:nen wahonwatitshà:ni'ke'.
<MOH id = 8 >	
