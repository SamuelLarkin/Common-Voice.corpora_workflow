<MOH id = 0 >	Jonah Wahowén:narahkwe' Ne ROIÁ:NER

<MOH id = 1 >	   1 Shé:kon énska ionsónteratste' ne Roiá:ner sahohtháhrhahse' ne Jonah. 2 Wahèn:ron', “Eh tho nón:we niahà:se tsi tkanatowá:nen ne Nineveh, ia'serì:waien ne aterihwahnotáhtshera' ne kaia'torehtáhtshera' tkoniá:wi.” 3 Sok ki' ne Jonah wahowén:narahkwe' ne Roiá:ner nok Nineveh niahà:re', tsi nikanatowá:nen áhsen nón:ta nikarì:wes ó:nen kanatakwé:kon nontà:rehte'. 4 Né: shahenhnísera ne Jonah shiahaná:tara'ne', washakohronkà:ten' ne onkwehshòn:'a, “Kaié:ri niwenhniseráhsen niió:re ne Nineveh enkarihwahtòn:ton!”

<MOH id = 2 >	   5 Ne onkwehshòn:'a tahonnéhtahkwe' ne Rawenní:io raoterihwahnotáhtshera'. Sok ki' ia'thotirihwaién:ta'se' kwah onkwe'takwé:kon tsi ahonnentóntiehte', kwah tsi nia'teionkwè:take, aiakonkwe'towá:nen tóka' ò:ni' ken'k naiehsén:nahske', ká:iare' enhontsherónnia'te' ne nahonnè:nehste' tsi sahontathré:wahte'.

<MOH id = 3 >	   6 Ne Nineveh nón:we ronontí:io shaharihwà:ronke' tsi naho'tèn:shon ratónnionskwe' ne Jonah, tontahá:ta'ne' ne raonitskwahráhne, waharíhsi' ne wa'kóhses raotià:tawi, ká:iare' wahatsherónnia'te', tánon' tho tahátien' ne wa'kenhrontákwen. 7 Ne Ronontí:io iahshakotenniéhten' ne Ninevehró:non Kaianerénhsera': “Kwah iah ónhka, iah shé:kon ne kontitshé:nen, ne thé:nen akón:neke' tóka' ni' ò:ni' ne akontihnekì:ra' kwah iah thé:nen. 8 Kwah onkwe'takwé:kon tánon' ne katshé:nen's ó:nen'k tsi ká:iare' eniotì:rake'. Kwah káti' onkwe'takwé:kon iakoterihwaién:ni akawerià:ne aontaietáhko' naionterén:naien' Raonhà:ke ne Rawenní:io tánon' ó:nen'k tsi enióntka'we' tsi niiakorihwanéren ò:ni' tsi niieweiennáksen's. 9 Tóka' se' nòn:wa ne Rawenní:io tenshoterihwaténien'; tóka' se' nòn:wa enhátka'we' tsi nihona'khwèn:'en, tánon' iah thaetewénheie'!”

<MOH id = 4 >	   10 Nó:nen ne Rawenní:io shahatkáhtho' tsi ronatkà:wen tsi nihatiweiennáksen's, wa'tehshakononhiá:ni'ke' tánon' tonsahoterihwaténien' iah tehshakohrewáhton tsi nithá:wen.

