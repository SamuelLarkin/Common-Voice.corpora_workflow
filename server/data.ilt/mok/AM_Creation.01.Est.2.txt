ohén:ton tsi niió:re shiionhontsíson
iawe'towá:nen thatinákerehkwe' ísi' na'karòn:iati
ákta ne tho
énska tkanonhsó:tahkwe'
tohkára nihá:ti rontátenonhkwe'
ken’ nihononkwè:take tánon’ iah ónhka teiakótkon ne aontahontatéhnhe'
ne tóhsa akahnhrá:tarine'
káton kanonhwakténhtshera ahoná:ton’se’
á:ienhre’ rotí:ten tsi niió:re tsi ken' nikentiohkwà:'a
né: kí:ken kanónhskon ratì:teron shes ne iatate’kèn:’a
rón:kwe tánon' iakón:kwe
tánon' tehniiáhse' iakowí:raien
raksà:'a tánon' eksà:'a
rate'seróntie's nihohsennò:ten' wahotétshen'
tsi nahò:ten' wahotétshen' iah tewá:tons ne ahathrória'te'
nè:'e tsi iah nenwén:ton tehorihwahrón:ken ne tho nikarihò:ten'
tho na'teiotenonhianíhton ne raotetshénhsera'
nek ié:ken ranonhtónnion tsi tehotstikahwhenhátie's rowennisakonhátie's
thonehtáhkhwahkwe’ shes ne ónhka iakonakerá:ton
oniskerò:ta' iakote’rhó:ron tsi eniakotia’tatkónhake’
né: ká:ti’ enhonwatinó:taton’ tsi niió:re enkontiià:tase’ne’
ionkwe'tarákwen ónhka ahshakonòn:na'
tánon' tahshakóhsnie'ne' tsi nón:we ionaktató:ken
enhshakonaktónnien' onó:ta' enhéntskaron'
tánon' onó:ra' tenhshakohwawèn:'eke'
ne tho néntewe' ne ronwatinó:taton ne skén:nen enhontehià:ron'
néne tóhsa ónhka ahonwatirihorénhten'
né: aiotòn:'on ahontiénawahste' ne raoti'shatsténhsera'
ahsonthenhnéhshon nikahá:wi khok ne enhshakotiia'tínekenhwe'
nek tsi ó:nen'k tsi enhshakonéntshine'
né: iá:ken kí:ken iateno'sénha tehninó:taton
tehonwatinorawèn:'e
raotinaktà:ke kanotakehrónnion
kahnhè:se' ne kanonhwakténhtshera'
wahohsión:nion'se' tsi renheiónhsere'
wahonwari'wanón:tonhse'
oh nahò:ten' sahtharáhkwen tsi tsiheiónhsere'
oh niiawénhsere'
tontahshakorihwa'serákwahse' wahèn:ron'
tenká:ta'ne' tsi katón:rie'
enkawístohte' ne tieròn:ke
eniohníhrha'ne' tsi tewakstonterónnion
nó:nen eh neniá:wen'ne' tenhskeròn:weke'
kheh karátie' tenhsahséntho'
tsi nihá:ti ratì:teron tenhonhséntho' ni' ò:ni'
nó:nen enwakihé:ion aká:ratsi ona'watsísta' enhskeronto'tsherónnien'
oià:shon tóka' ensenéhrheke' kátke enhskenihtháhrhahse' enwá:ton'
né: aonhà:'a è:neken tiotenèn:tate'
eh nón:we è:neken iensenì:ren' ne atieròn:ta'
tho nón:we ientia'tà:rake'
thó:ner wahshakohró:ri' iatate'kèn:'a
ó:nen ní: akwé:kon wa'kerihwaié:rite' tsi wa'tekhéhsnie'ne'
ó:nen ká:ti' ní:se' ia'tisaià:tihste' tahshéhsnie'ne' ne tehninó:taton
"tá:we' awenhnísera' iah tha'taonsetiatátken'
iah tha'taonsetenihthá:ren'
kwah nek nó:nen enwatóhetste' tsi niiawénhsere' ensehskewennà:ronke'
iateno'sénha tsi niiako'nikonhráksen's wa'eri'wanón:ton'
oh nentewá:iere' ó:nen kí:ken tsi na'á:wen'ne'
"enhtshitewaronto'tsherónnien' tánon' tsi tionèn:tes è:neken
iakón:kwe taiontáhsawen' wa'erihwahseronniánion'
ne ahonwarihwaié:ritshe' tsi niho'nikonhrawèn:'en ne iatate'kèn:'a
ó:nen iahontenhniseríhewe' ne ì:'i tánon' tshiseninohà:'a taiatiatekháhsi'
kenh enkahá:wihte' iah tha'taonsaiakenihthá:ren'
wa'akonehrá:ko' tsi nahò:ten' teiekahnerátie' sha'tontahotsnenhtonhátie' ne tionèn:tote'
sok ro'nisténha sahonwen'terónhna'
tsi nikarì:wes ne ro'nisténha ia'teiakoia'tíhston tsi iontathá:wi
ronwatirihwahsniè:se' ne tehniksà:'a
wa'ontié:renk shahonwá:ken' rón:kwe tahatáweia'te'
ka' nón:we ne sahwá:tsire'
iah kén: tehón:ne's kwah ó:nen'k
saterièn:tarak tsi rarón:tote' tahakwató:ri' nè:'e tsi watèn:niote' roterihwahtentià:ton
akwé:kon tsi ratinakerénion ó:nen'k tsi tho ienhatikwátho'
tóka' iah thahawerien'tí:io tsi nahò:ten' enkarihontá:ko' iah tewakaterièn:tare' oh niiawénhsere'
ionkwaterièn:tare' tsi ahskwé:ni' ne ienhtshtháhrhahse' ne tsi tionen'takèn:iate' thaia'táhere'
nè:'e se' enkonrihwahéhrhahse' ne ahshe'nikonhrató:kenhte' tsi nihá:ti kèn:'en ratì:teron nó:nen enshón:newe'
ó:nen se' tiotáhsawe' ne ratinakerénion ronaten'niotà:non
iakorihotahrhò:se' wa'ì:ron' oh néntiere'
wa'tharihwa'será:ko' né: ioterihwíson ne ahiaten'niotà:na' tsi thoterihwahtentià:ton
sok tonsahatkahrhaté:ni' tánon' ionsahaiá:ken'ne'
oh nahò:ten' tesatonhontsó:ni oh nahò:ten' ne ensa'nikonhrahserón:ni'
tóka' nòn:wa tesatonhontsó:ni áhtsken'
tekarihotáhrhon nè:'e tsi iah thakkwé:ni' nakonia'taráthenhste'
wahshakó:ia'khse' ne ro'nisténha tánon' wahèn:ron'
"tehanó:taton wahshakò:ia’khse’ ne ro’nisténha tánon’ wahèn:ron’, ì:'i enkkwé:ni' ienkheia'ténhawe'"
iahshakoia’ténhawe’ ne iateno’sénha tsi nón:we karonto’tsheráhere
kwah orihwí:io tsi í:se' khok iah áre'kho thiesewé:non tsi watèn:niote'
ó:nen'k tsi tsonkwè:ta tsi na'tesewátere' enionten'niotà:na' ne ahtshisewa'nikonhrahserón:ni'
"ónhka tho ieiakawé:non tsi nón: nisathró:ri
"tontahèn:ron' á:kehre' nì:'I tsi ensaianeráhsten' tóka' tho
sok enkató:ken'ne' tsi niiawénhsere'
eh nikahá:wi aón:ton' taiesenihthá:ren' ne raterihwahtentià:tha'
tho iéntene' wahèn:ron' sok wahiahtén:ti'
shiahà:newe' wahèn:ron' saterièn:tarak tsi takheia'ténhawe'
wa'kerihwaié:rite' tsi nahò:ten' wahskerihwahéhrhahse'
rarón:tote' wahèn:ron' ó:nen akwé:kon wahontia'tarò:roke' tsi watèn:niote'
kwah nek iah ne sahwá:tsire'
tewakehtáhkwen tsi ónhka'k tsi na'tesewátere' iako'shatstenhserá:ien ne aionkewennatshénria'se'
oh naiá:wen' ne aonsonke'nikonhriióhake'
wa'eri'wanón:ton ne iakón:kwe
"ónhka kén: iakokwáthon
"iah ónhka teiakokwénion aionkhró:rike' nahò:ten kén:ton ne
né: aorì:wa' ia'tenkonhontsóhtka'we' akwé:kon
Ó:nen aón:ton’ ne takontiié:na’ ákte’ nón: ne tóhsa thé:nen aontá:we’ ne wahétken
Tenwatté:ni’ ne kén:tho tánon’ á:se enshonnón:ni’
"Sok iakón:kwe wa’ì:ron’, “Iah teskarì:wes tsi niió:re kheien’okòn:’a enhniwennatshén:ri’ ne satetshénhsera'. Ió:ken tsi shé:kon ken’ nithotiièn:sa.”"
"Rarón:tote' wa’tharihwa’será:ko’, “Ska’én:ion kí:ken tiokwí:rote'"
wá'ts tenwattsi’tsanekarónnion’ tánon’ iotiianerahstonhátie’.
Né: kí:ken iottsi'tsíson enwathrória'te' ne ohén:ton iohawíhton tsi niiawénhsere' ne kén:tho.
Wakaterièn:tare tsi niió:re ítewe’s
tsi niió:re enkatsì:tsen’ne’ rotí:ien ne tehninó:taton taionke’nikonhrawénrie’
Tenionke’nikonhrawénrie’ tsi niió:re enkató:ken’ne’ tánon’ entkarihwaié:rite’ ne akwatetshénhsera'
Tsi ó:nen ionsá:ionwe’ wa’akothón:te’ne’ tehotíhthare'
"sénha kanonhsákta wà:’enhte’, wa’ohrón:ka’ne’ sénha tsi nahò:ten' iá:ton"
"Háo' ki' tho iahà:se', wahshakawénhahse' ne iateno'sénha"
Óksa’k ia’eiá:ken’ne’ tánon’ tho nia’ontié:ra’te’ tsi nón:we thaia’táhere'
"Tsi ó:nen iahà:'onwe' wa'eri'wanón:ton', ""Tó:ske ken tsi tesatonhontsó:ni ahsékken'?"""
"Wa’tharihwa’será:ko’, “Tó:ske, entà:’on akonhtháhrhahse’"
Ó:nen ia'káhewe' ne iorihowá:nen tsi niiawénhsere'
tánon' í:se' enhsia'takwe'niióhake' tsi nahò:ten' enwaterihóhetste'.
Tho nienhénhse' tsi tkarón:tote'
tsi nón:we shaià:ta rón:kwe tharontanónhnha'
"Nó:nen iénhsewe', tsì:ron, ""Ó:nen wà:kewe'."""
"Sok enhiarihwanón:tonhse’, Ka’ nitisé:non?"
Kén: í:ke's nè:'e tsi kenh nón:we nikarihwatá:ton ne watèn:niote'
Enhiari'wanón:tonhse' nahò:ten' iesá:iats tánon' enhtshró:ri' tsi í:se' ne iottsi'tsíson
