Mordecai wahshakori'wanón:tonhse' Esther Nahonwaia'takéhnha'
Tsi ó:nen Mordecai waharihwà:ronke' tsi na'á:wen'ne' waharatsón:ko' ne raotsherónnia tsi niió:re tsi waho'nikonhranòn:wake'. Sok ká:iare' ionnià:ton wà:ratste', ranontsì:ne wa'kenhrontákwen taháweron', tánon' wahanatò:kten' tsi nikaná:tes, iorakarè:ni tsi tehahsénthos tánon' ro'nikonhráksen's, 2 tsi niió:re iahà:rawe' tsi nón:we ieiontaweia'táhkhwa' ne ronontí:io tsi rèn:teron. Iah thiehotaweià:ton né: tsi iah thaón:ton' nónhka ká:iare' iakotsheronnià:ton iaiontáweia'te'. 3 Tsi ká:ti' ní:kon kakorahserakè:ron tsi nihonakeráhsera ne ronontí:io tsi ó:nen wahotitó:kenhse' nahò:ten' karihwenhá:wi ne kaianerénhsera', iorakarè:ni tsi wahontshòn:nionhkwe' ne Shita'ehró:non. Wahonentóntiehte', wa'thonhséntho' tánon' wa'thotihén:rehte' thó:ha akwé:kon ká:iare' wahontsherónnia'te' tánon' tsi wa'kenhrontákwen ethó: wahón:rate'.
Tsi ká:ti' ó:nen ne Esther akohnhahtshera'shòn:'a tánon' ne ronwatikwatákwen wahshakotihró:ri' tsi nihatiéhrha' ne Mordecai, kwah í:ken tsi wa'tion'nikonhrhá:ren'. Iahonwatenniéhten' Mordecai atsherónnia nahatahkweniaté:ni' tsi ká:iare' rotsheronnià:ton, iah ká:ti' tehoié:nen. 5 Sok iahonwèn:nonke' Hathach ne ronwakwatákwen, ne kí:ken rón:kwe ronontí:io roia'tarákwen ne akaonhà:'a tahshakóhsnie'ne', wahonwahró:ri' tho ià:re' tsi nón:we íthre's Mordecai aharihwí:sake' oh niiawen'hátie' tánon' oh niiontié:ren. 6 Hathach, tho niahà:re' tsi nón:we Mordecai íthre's, kaná:takon ákta tsi nón:we ieiontaweia'táhkhwa' ronontí:io tsi rén:teron. 7 Mordecai akwé:kon wahohró:ri' tsi nahoia'tawénhseron' tánon' ne Haman tsi ní:ioht tsi wahahrhá:ratste' tsi ní:kon enthá:iehste' ohwísta' ne ronontí:io raokwahtshéhsera' tóka' ne Shita'ehró:non akwé:kon enhonwana'wéntho'. 8 Tahó:ion' Hathach tekahna'netáhkwen ne kaianerenhseríson, Susa nitiawé:non iakóhnha's akwé:kon ne Shita'ehró:non ahonwana'wéntho'. Mordecai wahori'wanón:tonhse' ne Esther aontahshakó:ion' tánon' ahshako'nikonhraientáhsten' tánon' tho niá:ien' ronontí:io raohén:ton ahonwaniténhta'se' ne ahshako'niá:kenhte' nakaonkwe'ta'shòn:'a. 9 Tho Hathach nahá:iere', 10 tánon' Esther ionsahonwateri'waniéhten' ne Mordecai: 11 “Tóka' ónhka rón:kwe tóka' ò:ni' iakón:kwe ronontí:io raoten'èn:rakon ieniontáweia'te' tóka' iah thiehshakohnón:kon, ó:nen'k tsi eniaíheie'. Akwé:kon iakoterièn:tare' tho nikaianerenhserò:ten'; tho tiotáhsawe' ronontí:io ronwa'nikonhrá:wis tánon' akwé:kon nón:kwe ienakerénion. Tiorì:wa'k enhsahkwatá:se' tsi nikaianerenhserò:ten': tóka' ne ronontí:io enhshakó:tatste' raò:nhien ohwistanó:ron ionnià:ton ensehshako'niá:kenhte'. Ó:nen sewenhnì:ta tsi náhe thakihnón:kon ne ronontí:io.”
Tsi ó:nen Mordecai wahaié:na' ne Esther tiakoterihwaniéhton, 13 wahshakohronkà:ten': “Tóhsa séhrhek enhse'niá:ken'ne' ken' né: tsi tho ní:se' tsì:teron tsi rèn:teron ronontí:io. Sha'tenseniià:tawen' tsik ónhka'k ne Shita'ehró:non. 14 Tóka' iah thé:nen thahsì:ron' òn:wa nikahá:wi karonhià:ke ki' néntewe' ne kaia'takehnháhtshera' raotirihwà:ke ne Shita'ehró:non, tánon' enhati'niá:ken'ne', ok ní:se' enhsíheie' tánon' ia'níha raohwá:tsire enhonwanáhton'te'. Ónhka ò:ni' iakoterièn:tare' – tóka' nòn:wa ne wa'karihón:ni' tsi wesanontí:io'ne'!”
Esther tonsahonwarihwa'serákwahse' ne Mordecai: 16 “Sheia'tarò:rok akwé:kon ne Shita'ehró:non Susa ratinákere'; ensewentóntiehte' tánon' enhskwaterennaién:hahse'. Tóhsa othé:nen ísewak tóhsa ò:ni' sewahnekì:ra áhsen nenwá:ta tánon' áhsen niwahsón:take. Konnón:kwe akehnhahtshera'ó:kon tánon' ì:'i tho neniakwá:iere'. Thó:ne ó:nen ethó: ién:ke' raohén:ton ne ronontí:io, iaweronhátien tsi nikaianerenhserò:ten'. Tóka' enkíheie' tsi tho néntiere', enkíheie' ki'.”
Mordecai é:ren wà:rehte' akwé:kon ethó: nahá:iere' nahò:ten' Esther wahonwahró:ri'.
