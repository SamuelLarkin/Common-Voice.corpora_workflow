Haman Wahateweiennón:ni' Nahshakóhton'te' Shita'ehró:non
Ohna'kénhkha ne Ronontí:io Xerxes wahorihón:ten' né:ne kwah è:neken kí:ken rón:kwe Haman ronwá:iats. Haman ne roièn:'a ne Hammedatha, kahwatsirá:kon ne Agag. 2 Ronontí:io waharì:wenhte' akwé:kon ne ronateríhonte' tsi nihá:ti ronwaio'ténhse' nahonwakwénienhste' ne Haman tahontshà:kete' tánon' tahontentshó:ten' raohén:ton. Akwé:kon tho nahatí:iere', raonhà:'a'k Mordecai, iah tehothontá:ton. 3 Ronatia'kè:shon ne ronaterihón:ton wahonwari'wanón:tonhse' oh niiontié:ren tsi iáh tehotewennaráhkwen ronontí:io tsi nahò:ten' rorihwénhton; 4 thia'tewenhniserá:ke ronwa'nekén:ni naharihwaié:rite' iah tehshakotahonsatá:ti. “Shita'ehró:non nitiatò:ten',” wahshako'nikonraientáhsten', “tánon' iah tha'takatshà:kete' raohén:ton ne Haman”. Wahonwahró:ri' ká:ti' ne Haman tsi nihorihò:ten' ne Mordecai wahonnonhtonnión:ko' tóka' ken Haman enharihwaié:na'. 5 Haman kwah í:ken tsi wahonà:khwen' tsi ó:nen waháttoke' ne Mordecai tsi iah tha'tahotentshóthahse', tánon' iah tha'tahatshà:kete' 6 tsi ó:nen wahotó:kenhse' ne Haman tsi Shita'ehró:non ne Mordecai, wahate'nikonhrísa' tsi nenhohré:wahte' ne ò:ni' waharihwísa' akwé:kon enhshakóhton'te' tsi nihá:ti Shita'ehró:non ratinákere' tsi nón:we nikanakerahserá:ien ne Persia.
Ó:nen tékeni iawén:re shiiohserá:ke shihonontí:io kí:ken Xerxes, shontenhni'tatié:renhte' ne Nisan konwá:iats, Haman waharì:wenhte' nahatihiatonhkwará:ko' (“purim” konwá:iats) ahonterihwahserón:ni' tsi nikahá:wi nenhníhsera' tánon' niwenhni'tò:ten' nahróhetste' tsi nahò:ten' roteweiennón:ni. Áhsen iawén:re shenská:rake' ne tékeni iawén:re shiwenhnì:tarahkwe' ne Adar konwá:iats ethó: nón:we, wahatirá:ko'.
Haman wahohró:ri' ronontí:io, “Tsi kwató:ken nihatihwatsirò:ten' kèn:en tehonarenì:'on tsi nisanakeráhsera tánon' tsi kanatakè:ron. Ó:ia' nihotiianerenhserò:ten' ne iah ónhka nakò:ren nón:kwe tho teiakoianerenhserò:ten'. Iah ò:ni' tehontewennaráhkhwa' tsi nikaianerenhserò:ten' ne sanakerahserá:kon, iah ká:ti' í:se' thahsatshennonnià:tahkwe' nahsherì:wawa'se'. 9 Tóka' ká:ti', Sanontí:io, enhserien'tí:io' ahsianerenhserón:ni' ahonníheie'. Tóka' tho nénhsiere', kwah orihwí:io kón:nis tsi enkkwé:ni' tánon' tsá:ta tewen'niáwe' wísk niwáhsen niwen'niawe'etsheráhsen nikakon'tsherá:ke kahwistarà:ken éntionte' ne sakwatshéhsera' énhsatste' tsi nisanakeráhsera.”
Ronontí:io waharíhsi' raonihsnónhsawi, ne ioteríhonte' ne enhatirístenhte' karihwahní:rats tsi nahò:ten' enhatiianerenhserísa', tánon' tahó:ion' ne kwah shakóhswens, Shita'ehró:non, Haman, Hammedatha roièn:'a ethó: nithothwatsirí:non ne Agag. 11 Ronontí:io wahohró:ri', “Kí:ken nonkwehshòn:'a tánon' raotihwísta' í:se' sá:wen, enhsanónhton' tsi nenhsheié:ra'se'.”
Tsi ká:ti' ia'káhewe' ne áhsen iawén:re shískare' ne tioten'nitatierénhton, Haman wahshakoia'tarò:roke' ne Ronontí:io ronwahiatón:ni tánon' wahaianerenhserísa' ne takawennaténionke' akwé:kon tsi nihatiwennò:ten's tánon' tsi ní:ioht tsi ratihiá:tons tsi nihonakeráhsera ne ronontí:io, tánon' akwé:kon iahshakonatenniéhten' ne ratikoráhshon tánon' ne ronaterihón:ton. Raohsén:nakon ne Ronontí:io Xerxes tánon' karisténhton ne raonihsnónhsawi. 13 Ne tehonráhtats ká:ti' kí:ken kaianerénhsera' akwé:kon kakorahserakè:ron niahatíhawe' tsi nikanakeráhsera. Ne ká:ti' karihwenhá:wi tsi nenkaié:ren sewenhnísera áhsen iawén:re shískare' ne Adar, akwé:kon ne Shita'ehró:non – ken' nithotiièn:sa ok ò:ni' ne thotí:ien's, konnón:kwe tánon' ratiksa'okòn:'a – enhshakonáhsehte'. Iah thé:nen tekentén:ron, tánon' tsi nahò:ten' rotí:ien ienhatíhawe'. 14 Tsi nahò:ten' wathró:ris kí:ken kaianerénhsera' ne ionnià:ton nakwé:kon aiakotó:kenhse' tsi ní:kon kanakerahserakè:ron, akwé:kon aiakotateweiennentà:'on nó:nen ienwatenhniseríhewe'.
Ronontí:io tsi ní:ioht tsi thotá:ti akwé:kon aiakotó:kenhse' tsi nón:we tkanatakwe'ní:io ne Susa, tánon' ne tehonráhtats iahatíhawe' kaianerénhsera' akwé:kon tsi nikanakeráhsera. Ronontí:io tánon' Haman wahiátien' tánon' wa'thiathnekákha', ok ne tsi tkaná:taien ne Susa kwah í:ken tsi teio'nikónhrhare'.
