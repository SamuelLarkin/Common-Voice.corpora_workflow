Sok ki' ne ronontí:io tánon' ne Haman wa'thón:tonte' ne Esther 2 ó:nen tekeníhaton ia'tká:ienhte'. Tsi rotihnekì:ren otsì:tsa', ronontí:io sahshakori'wanón:tonhse', “Ó:nen Sanontí:io Esther, nahò:ten' tesatonhwentsó:ni? Takhró:ri tánon' enhsié:na'. Entkón:ion' ò:ni' ahsén:nen nakenakeráhsera'.”
Ionontí:io Esther wa'tkarihwa'será:ko', “Sanontí:io, tóka' aieserien'tí:io', wa'kaní:tenhte' naontáhskon' tsi nahò:ten' keri'wanóntha', ne kí:ken kahská:neks ne akónhnheke' tánon' sha'akwaià:ta ò:ni' ahonnónhnheke'. 4 Ì:'i tánon' nakonkwe'ta'shòn:'a wa'onkhiiatenhní:non' ne aionkhiia'wéntho'. Tóka' iah tho thaiorihowanénhake' nek ne shí:ken iakwanáhskwa' akénhake', tha'taonkwatotá:ton tánon' iah tha'takon'nikonhrharà:'on ne tho nón: niiorihwà:ke; nok ó:nen thó:ha aionkhírio' tánon' aionkhiiáhton'te'!”
Thó:ne ó:nen Ronontí:io Xerxes wahari'wanón:tonhse' ne Ionontí:io Esther, “Ónhka kí:ken tho niiorihwatshà:niht ì:rehre' ethó: nahá:iere'? Ka' nón:we kí:ken rón:kwe nì:re's?”
Esther tontaierihwa'será:ko', “Kí:ken shonkwáhswens tánon' shonkwátkonte', ne kí:ken ronkwe'taksénhskwa Haman!”
Haman iahshakotkáhtho' ne rotinontí:io tsi niió:re tsi wahoteronhiénhten'. 7 Ronontí:io tahanitskotákwahte' tsi niió:re tsi rona'khwèn:'en, iahaiá:ken'ne' átste raoten'èn:rakon. Haman waháttoke' ne ronontí:io tsi wahaten'nikonhrísa' nahorì:wenhte' tsi nahò:ten' wahatenonión:ni', ia'tonsahotiià:tihste' ne Iakonontí:io Esther tánon' wahshakoniténhten' tsi rónhnhe'. 8 Iahatatia'tón:ti' tsi iétskote' ne Esther shako'nekén:ni tsi rónhnhe', ó:nen tontahatáweia'te' ne ronontí:io wahonehrá:ko' tsi nahò:ten' wahatkáhtho', kana'kwenhserá:kon wa'thohén:rehte', “Kí:ken rón:kwe ì:rehre' ken iakonontí:io thaontahshakonónhton'se' akhén:ton tánon' akenónhskon?”
Áre'khok  thiehóhson tsi róhthare' ne ronontí:io sok ne ronwatikwatakwén:ni raohnhà:tshera' tahati'rhó:roke' ne Haman ranontsì:ne. 9 Shaià:ta Harbonah ronwá:iats wahèn:ron', “Haman sok nà:'a róhson iontathnia'terenkstáhkhwa' tsi thonónhsote' tsi nón:we rawè:ron enhohnià:terenke' Mordecai raónha kí:ken, Sanontí:io, ne shia'niakénhton naiesenhé:ion. Tánon' tsá:ta niwáhsen wísk niwahsì:take nitiótte'!”
“Haman ethó: ehtshisewahnià:terenk”! ronontí:io waharì:wenhte'.
Sok ki' Haman wahonwahnià:terenke' tsi nón:we nihóhson Mordecai raorihwà:ke. Ó:nen ki' ne ronontí:io ia'tonsahana'kwaie'wén:ta'ne'.
