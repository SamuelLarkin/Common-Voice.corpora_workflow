Shita'ehró:non Wahshakonáhton'te' ne Ronwatíhswens
Áhsen iawenréhaton shiwenhniserá:te' ne Adar, né: shahenhnísera ne ronontí:io rorihowanáhton tsi enwatóhetste' ne kaianerénhsera', né:ne shahenhnísera ne ronwatíhswens Shita'ehró:non ronhská:nekskwe' nahshakoti'shén:ni', nek tsi Shita'ehró:non wahonterihwatkwé:ni'. 2 Tsi nón:we Shita'ehró:non nihatinákere' tsi ní:kon kanatakè:ron ne kanakerahserá:kon, Shita'ehró:non wahonnitiohkwahserón:ni' nahshakotírio' nónhka nahonwatikarón:ni'. Ó:nen nón:kwe akwé:kon ronwatitshà:nis iah ónhka thahonwati'shén:ni'. 3 Tsik nahò:ten' ne tó:kenske í:ken, akwé:kon ne kakorahserá:kon ronateríhonte', ratikoráhshon, ok ò:ni' ronontí:io ronwaio'ténhse' ratihiá:tons wahshakotiia'takéhnha' Shita'ehró:non né: tsi ronwatshà:nis ne Mordecai. 4 Akwé:kon tsi nikanakeráhsera ronaterièn:tare' ne Mordecai tsi ó:nen ro'shatstenhserá:ien kanontiio'tsherá:kon iotehiahróntie' ne rao'shatsténhsera'. 5 Ó:nen ká:ti' ne Shita'ehró:non enhonnónhton' tsi nenhshakotiié:ra'se' ne ronwatíhswens. A'share'kó:wa wáhontste' tsi wahshakona'wéntho'.
Kí:ken tsi nón:we tkanatakwe'ní:io, Susa, kí:ken Shita'ehró:non wísk tewen'niáwe nihá:ti nón:kwe wahshakona'wéntho'. 7-10 Ethó: ratiia'tarátie' oié:ri nihá:ti Haman shakoien'okòn:'a (ne ro'níha ne Hammedatha), né:ne shakóhswens Shita'ehró:non: Parshandatha, Dalphon, Aspatha, Poratha, Adalia, Aridatha, Parmashta, Arisai, Aridai, tánon' Vaizatha. Iah ki' thé:nen tehonaterákwen ne raotikwatshéhtshera'.
Né: ká:ti' shahenhnísera tsi nihá:ti nón:kwe wahshakona'wéntho' tsi kaná:taien ne Susa wahonwahronkà:ten' ronontí:io. 12 Iahshakotátia'se', Iakonontí:io Esther. Wahèn:ron', “Ne kí:ken ne Susa thatinákere', Shita'ehró:non wísk tewen'niáwe niiá:kon nón:kwe wahshakona'wéntho', ethó: ratiia'tarátie' oié:ri nihá:ti Haman shakoien'okòn:'a. Oh ká:ti' ne kèn:'en niahóntiere' ne é:ren nón:we kakorahserakè:ron! Nahò:ten' ne ó:ia' tesatonhwentsó:ni? Enhsié:na' ki'. Takhró:ri nahò:ten' shé:kon tesatonhwentsó:ni, enhsié:na.”
Esther tontaierihwa'será:ko', “Tóka', Sanontí:io, aieserien'tí:io', sheríhon Shita'ehró:non tsi nón:we ne Susa, ethó: naonsahatí:iere' enióhrhen'ne' tsi nahò:ten' ronwatirihwá:wi tsi nahóntiere' òn:wa wenhniserá:te'. Tánon' ne raotiieròn:ta' oié:ri nihá:ti Haman shakoien'okòn:'a ethó: ahshakotiia'taniión:ten' tsi shakotihnia'terenktáhkhwa'.” 14 Ronontí:io waharì:wenhte' ethó: naiá:wen'ne', tánon' akarihowanáhton tsi nón:we tkanakerahserá:ien ne Susa. Tho ká:ti' nón:we ne raotiieròn:ta' oié:ri nihá:ti Haman shakoien'okòn:'a wahonwatiia'taniión:ten' akwé:kon nón:kwe nahonwatí:ken'. 15 Ne kaié:ri iawenréhaton shiwenhniserá:te' ne Adar, kí:ken Shita'ehró:non ne Susa shé:kon á:re sahontia'tarò:roke' tánon' áhsen tewen'niáwe niiá:kon shé:kon á:re sahshakona'wéntho', iah ki' á:re thé:nen thiehotíha.
Kí:ken Shita'ehró:non tsi kakorahserakè:ron wahonnitiohkwahserón:ni' tánon' wahontatia'tanónhstate'. Wahshakonáhton'te' ne ronwatíhswens tsá:ta niwáhsen wísk niwen'niawe'ehtsheráhsen nihá:ti ne ronwatíhswenskwe'. Nok iah ki' thé:nen thiehotíha. 17 Ó:nen ká:ti' áhsen iawenréhaton shiwenhniserá:te' ne Adar. Tsi wa'óhrhen'ne' kaié:ri iawenréhaton shiwenhniseratátie' iah ónhka tesehshakona'wénthon, wahonton'wéshen' tánon' wahatikhwà:ren'. 18 Sok ki' Shita'ehró:non ne Susa, wísk iawenréhaton shiwenhniseratátie' shikahá:wi wahatirá:ko' nahonten'nikonhró:ri', áse'ken ó:nen tho náhe' tehshakona'wénthon ronwatíhswens kí:ken áhsen iawenréhaton tánon' kaié:ri iawenréhaton sok ne wísk iawenréhaton ó:nen wa'thatí:tahste' tsi ronaterí:io. 19 Ne ká:ti' tiorì:wa ne Shita'ehró:non tsi nón:we ken' nikanatà:sa ratinákere' kaié:ri iawenréhaton shiwenhniseratátie' tánon' Adar tsi shiwenhnì:tare' rotirákwen ahonten'nikonhró:ri' tahontskà:hon' tánon' tahontatawíhon' natennà:tshera'.
Tsi Nikahá:wi Ronten'nikonhró:ris ne Purim
Mordecai iahahiá:ton' tsi na'awénhseron' tánon' iahathiatonhserániehte' tsi nón:we Shita'ehró:non thatinakerénion ákta ok ò:ni' ne í:non thati'terón:ton tsi nón:we nikanakerahserakè:ron ne Persia, 21 wathrorià:ne' nahatíhsere' ne kaié:ri iawenréhaton tánon' wísk iawenréhaton tsi shiwenhniseratátie' ne Adar, tho nón: nikahá:wi nia'teiohserá:ke enhonten'nikonhró:ri'. 22 Tho nón: ká:ti' shiwenhniseratátie' ne Shita'ehró:non wahshakonáhton'te' ne ronwatíhswens; ken' ká:ti' shiwenhnì:tare' ne wa'tewatté:ni' tahoti'nikòn:ren'ne', sok ne ka'nikonhraksénhtshera' tonsontté:ni' atonhnhahráhtshera' tánon' atshennonniáhtshera'. Wahonwatihró:ri' tho niwenhniserá:te' nahonten'nikonhró:ri', ahontekhwà:ren', tahontatawíhon' natennà:tshera' tánon' aontahshakó:non' ne rotí:ten. 23 Sok ne Shita'ehró:non wahatíhsere' tsi nahò:ten' Mordecai rorihwíson, nia'teiohserá:ke tsi enhonten'nikonhroríhseke'.
Haman, roièn:'a Hammedatha ne kahwatsiratátie' ne Agag, shakóhswens Shita'ehró:non, wahatihiatonhkwará:ko' tsi niwenhniserò:ten' (“purim” wahatinà:tonhkwe') nahonwanáhton'te' ne Shita'ehró:non; tho nihorihwíson akwé:kon ia'tahonwatíhsa'. 25 Sok ne Esther ethó: niahà:'en' tsi thèn:teron ronontí:io, tánon' ne ronontí:io iahaténniehte' tsi nahò:ten' rohiá:ton waharì:wenhte' tsi ní:ioht tsi enhrénheie' ne Haman, tsi ní:ioht tsi rorihwíson ne Shita'ehró:non tsi enhshakóhton'te'. Haman tánon' shakoien'okòn:'a wahonwatihnià:terenke' tsi nón:we shakotihnia'terenkstáhkhwa'. 26 Ne ká:ti' tiorì:wa Purim wa'konwahsén:non', nó:nen enhonten'nikonhró:ri'. Ne wa'karihón:ni' tsi nahò:ten' rohiá:ton ne Mordecai tánon' akwé:kon tsi nahotiia'tawénhseron'. 27 Shita'ehró:non wahontatianerenhserónnien' tánon' ò:ni' tsi nithonathwatsirí:non tánon' ne ónhka í:ienhre' Shita'ehró:non aiontatenà:tonhkwe', tánon' tsi niioterihwíson nia'teiohserá:ke kí:ken tewenhniserá:ke tiótkon ahatíhsere' tsi nihotiianerenhserò:ten' tsi nihohiá:ton ne Mordecai. 28 Ó:nen onterihwísa' akwé:kon tsi nikahwatsí:rake ne Shita'ehró:non ok ò:ni' ne wahatihwatsirátie' tsi kakorahserakè:ron tánon' tsi ní:kon kanataién:ton ahonnehià:rake' ahatíhsere' tsi nén:we' tsi niwenhniserò:ten' ne Purim.
Ó:nen ká:ti' ne Ionontí:io Esther, ne shakoièn:'a ne Abihail, skátne Mordecai, iahnihiá:ton' wathró:ri tsi é:so ioianerenhserá:ien tsi nikarihò:ten's ne Purim, ok ò:ni' Mordecai ohén:ton iehohiá:ton. 30 Kí:ken kahiatónhsera' akwé:kon ne Shita'ehró:non iakó:ton tánon' ò:ni' tekahna'netáhkwen iewatenniéhton akwé:kon ne énska tenwen'niáwe tánon' tewáhsen tsá:ta nikanakerahserá:ke ne Persia. Wa'akoterà:swon' Shita'ehró:non ne tiótkon skén:nen ahonnonhtonniónhake' 31 tánon' wahshakotihró:ri' ò:ni' tsi wahatihwatsiratátie' ahatikweniénhsthake' awenhnísera' ne Purim, tho nón: nikahá:wi tsi ní:ioht tsi tehonéhkwen kaianerénhsera' tsi enhonentóntiehte' ok ò:ni' nó:nen tsi ronatshon'niónhkwen. Ne ká:ti' tetsá:ron Mordecai tánon' Ionontí:io Esther rotiianerenhseríson. 32 Esther wa'kariwahní:rate' ne kaianerénhshera' tsi nonkwá:ti ne Purim. Tho ká:ti' iothiá:ton tsi kahwe'nón:ni kahiatonhserá:kon.
