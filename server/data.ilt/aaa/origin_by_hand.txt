MEQ SȻÁĆEL I, U, X̱ENEȻÁN TŦE SWIU,LES Ć,SE EXIN YEW̱ OĆE TŦE SW̱E,W̱O,EŦ.
MEQ SȻÁĆEL O,MET LÁ,E TŦE ÁLELEṈS TŦE SWIU,LES I, U, X̱ENEȻÁN STÁṈ YEW̱ OĆE TŦE SW̱E,W̱O,EŦ.
YEŦOST LE TŦE SWIU,LES TŦE SISET.
EWES X̱ENIṈ I, TOLṈEW̱ SW̱ U, HO ȻENS YÁ QEĆÁ,SET, YÁ, ŚTEṈ OX̱ E TŦE ŦIŦEȽ SṈÁNET I, SDELNIW̱T EN SEȽTÁLṈEW̱.
SOQEṈ I, DIWIEȽ MEQ TŦE SȻÁĆEL ṈENE.
XENÁTEṈ TŦE SISET.
ṈEN SȻÁĆEL ĆELÁU I, EWENE STÁṈ SLÁSETs.
EWENE QEN,NES.
W̱TÁLḴEN TŦE SISET.
EWES U ESEB, QOMQEM,SET EN ŚW̱ḰÁLEȻEN.
DIWIEȽ SW̱, SOQEṈ SW̱ I, QEĆÁ,SET SW̱.
ṈEN SȻÁĆEL ȻS ĆOLEḰs E TŦE ŦIŦEȽ SṈÁNET.
NEȾE SȻÁĆEL SU JELÁN E TŦE ĆḴEḴEN SW̱E,W̱OEŦ.
ĆSIÁLḴEN TŦE SW̱E,W̱OEŦ I, ṮELÁ,EṈ TŦÁ,IYE.
SU ŚELṈOSEṈ E TŦE ĆOLEḴs I, XȽÁM TŦE TÁU,ṈEN.
JEK ȻS QENNEW̱s ŦE I,ÍYMET KÁṈI.
I,ŚETEṈ LÁ,E TŦE ŚIŚEJ ŦE KÁṈI SU NUILEṈ E TŦE SṈENT,ÁUTW̱.
ENÁ SEḴ E TŦE ÁLEṈs TŦE SW̱E,W̱O,EŦ SṈENT,HÁUTW̱. 
SEḴ I, OLEXTs E ŦE KÁṈI.
SU ḰÁL,TW̱s TŦE SWIU,LES.
ÍY, SȻÁĆEL SIÁM.
ÁȽE E SW̱ U ÍY OL? 
JEȾEQTEṈ SU W̱TÁLḴENs ŦE KÁṈI.
SX̱ENIEṈ ȻENS TOLNEW̱ E TIÁ ÁLEṈ ȽTE?
ṈEN SȻÁĆEL ȻNES ENÁ, ŚELEṈ E TIÁ SṈÁNET ȻNES ENÁ, ṮELÁ,SE E TŦE SW̱E,W̱OEŦ.
XENEṈs TŦE SWIU,LES.
SU XENEṈs ŦE KÁṈI.
SW̱E,W̱O,EŦ O?
EWES O,MET ȻSE NE SELISET U, HE,HO,I SEN OL.
LO,E ȻE YÁ, KEL,O,EṈ E ȻS SĆȺNEW̱ ȻSE NE SELISET ṈEN ȻE SȻÁĆEL ĆELÁU.
U, HÍ Ȼs TW̱E S,ŚÁMET.
SO,I,s TŦE SĆȺNEW̱ I, ĆÁȽs JÁṈs TŦE SELISET E ŦE KÁṈI.
SU JÁṈs ŦE SW̱E,W̱OEŦ.
PITNEW̱̱ ȻȽ ȻENTOL ŦE ṈENE I, TŦE SWIULES TŦE SELISET I, EWENE SXĆITS U, ȻȽ ȻENTOL.
ṈEN SĆELÁNEṈ ĆELÁU SU Ć,ṈENEs TŦU NENIȽIYE TW̱E Ć,IṈES TŦE SW̱E,WO,EŦ.
ÍY, ŚW̱ḰÁLEȻEN TŦE SWIULES I, ṮÁU JÁN ṮIs TŦE ŚW̱ELO₭E TŦE SW̱E,W̱O,EŦ.
NEȾE SȻÁĆEL SU YÁs NEȾUTW̱EṈ TŦE SWIU,LES E TŦE SELISET.
I, EWES HIŦ ȻS LÁ,Es SU X̱EṈ OL I ṈIḴEL TŦE ŚW̱ELO₭E TŦE SW̱E,W̱O,EŦ.
SU W̱YÁLḴEN TŦE SWIULES LÁ,E TŦE SW̱E,W̱O,EŦ,ÁUTW̱ LÁ,E E TŦE ŦIŦEȽ SṈÁNET.
ÍY, ŚW̱ḰÁLEȻENs TŦE SW̱E,W̱O,EŦ E TŦE SĆUTÁȽs WYÁLḴEN.
LO,E ȻE JÁṈ TŦE SWIULES TŦE ŚW̱ELO₭E LÁ,E TŦE ŦIŦEȽ SṈÁṈET.
LO,E ȻE QEĆÁ,SET TŦE SWIULES LÁ,E TŦE ŦIŦEȽ SṈÁNET.
TW̱E ŚW̱ELO₭E TŦE SW̱E,W̱O,EŦ TŦE SWIULES.
I, O ȻE TŦE DIWIEȽ TŦE SWIULES SU W̱TÁLḴEN TŦE SDIWIEȽ.
SQE,QOTE I, SQ,TO,.
NIȽ SX̱I,ÁM EṮ SQE,QOTE I, SQ,TO,.
ṮÁ, LE U EȽTÁLṈEW̱ TŦU NENIȽIYE.
SU YÁs ŚTEṈ TŦE S,QTO, E ȽÁ,E, E TŦE SÁ,SU, SU QENNEȻELs EṮ SQE,QOTE.
SŦEṈ,Á TŦE SQE,QOTE.
SU ĆTÁTEṈs EṮ SQ,TO,.
STÁṈ OĆE TIÁ EN S,ŦEṈÁ?
SU W̱TÁLḴENs TŦE SQE,QOTE
O NEs ŦILEĆ LÁ,E TŦE SÁ,SU,. 
U SṮI EṮ SQ,TO ȻS TOLNEW̱s ȻE STÁṈ E TŦÁ,E.
SU ḴELÁTs ĆTÁṈ EṮ SQ,TO,.
W̱TÁLḴEN EṮ SQE,QOTE.
EWE SQȺ ȻNES YE,ŦOSSE.
EWES SṮI, EṮ SQE,QOTE ȻS TOLNEṈs ȻE STÁṈ E ȻS TŦÁ,E SŦEṈ,Á,s.
SU QENNEṈs EṮ SQ,TO TŦE SDELḴ ŦÁS,ĆEN E TŦE SXENE EṮ SQE,QOTE.
SU ĆTÁṈs TŦE SQ,TO.
STÁṈ OĆE TŦE SDELḴ E TŦEN SXENE?
O TŦE SDELḴ TŦE NE S,MÁȻEȽ LE.
JÁN X̱ENÁṈ ȻE EWES S,MÁȻEȽ I, X̱ENÁṈ ȻE S,NOJEȽ,ES ŦÁS,ĆEN.
SU XENEṈS TŦE SQE,QOTO.
ŚI,ELES TŦE SQE,QOTE I , U X̱EṈ ȻS ONEȽs.
SU ḰEL,ḰELs, TŦE SQ,EQOTE,.
ÍY, WO,E,ĆE ȻNES YEŦOSSE.
ĆSE LÁ,E TŦE ŦÁS,ĆEN E TŦE ÁSW̱.
SU ĆTÁṈs TŦE SQ,TO.
SX̱EN,I,EṈ ȻEĆÁ ȻENS ȻENNEW̱ TŦE ÁSW̱?
YÁ, LE SEN TOL E TŦE ŚEM,IḰ NE SU ṈÁL,ṈEL TW̱ TŦE ÁSW̱ SU ENÁs ȽÁL TŦE ÁSW̱.
X̱ILTEṈs TŦE ṈEN SĆȺNEW̱ ṈÁL,ṈEN LÁ,E TŦE ŚEMIḰ.
AXEṈS EṮ SQE,QOTE.
SU KÁLS TŦE SQ,TO, EṮ SQEQOTE.
U SṮI ȻS DÁ,ET TŦÁ,E X̱ENÁṈ TŦE SQE,QOTE.
SU YÁs TOL E TŦE ŚEM,IḰ I, ₭ȽOTES ȻSE ÁSW̱ E TŦE SQ,TO,.
I, EWENE! EWENE ÁSW̱.
EWENE MEQ STÁṈ.
I, ENÁ U, ḴEMḴEMEL SU ṮW̱IḰs TŦE ŚEM,IḰ.
SU TOLNEṈs.
EṮ SQ,TO, W̱,KÍYEXḴINEṈs TŦE SQE,QOTE.
MEL,MEL,OSTEṈ TŦE SQE,QOTE.
NIȽ HÍ TIÁ SX̱IÁM.
ḰENES
MEQ SȻÁĆEL I, YÁ, ṮEȽ,NÁLEṈ TŦE SQ,TO,.
I, MEQ SȻÁĆEL I,U JÁN OL EWENE SḴEĆEs.
ĆTÁTEṈ E TŦE QEȽ EȽTÁLṈEW̱ I , ṮÁ, ȻȽ EWENE SḴEĆEs.
I, EWENE SĆȺNEW̱ ȻÁĆEL I, ṮÁ, ȻȽ EWENE SḴEĆEs.
SU NEȾEs ȻEĆIL I, HÁNEĆEṈ TŦE QEȽW̱ILṈEW̱s ȻÁĆEṈ,.
ÁȽTI ŚÁMŚEM TŦE ḰENES.
SU YÁs ȽEȽÁȻ,SET TŦE SQ,TO.
QENETES ȻSE ŚÁMŚEM ḰENES TES SU QENNEW̱s. 
HÍU, ĆEḴ TŦE ḰENES.
U SṮI ȻS EȻOST TŦE SĆÁLEĆE TŦE I,ÁNȻES QOMQEM ŚW̱ḰÁLEȻENS I, EWES SÁSI TŦE SQ,TO,.
SU YÁ,s W̱ITEṈ ḴSE,SET I,U, ȻENTELIS E TŦE ḰENES TŦE SQ,TO,.
X̱EṈ OL YÁ W̱YÁLḴEN TŦE ḰENES LÁ,E TŦE ŚḰENE. 
JÁN U JEḴ ŚW̱ḰÁLEȻENS EṮ SQ,TO, I, TU,E HELI TŦE ḰENES.
SU, ȻÁĆEṈ TŦE SQ,TO,.
NIȽ ȻEĆÁ EN ŚW̱ HO, QENNEW̱ TŦE ḰENES I, W̱ITEṈ, U YOŦ OL U ḰOḰELS X̱ENÁṈ TŦE SQ,TO,.
SU ḰOḰELs TŦE ḰENES,.
NIȽ ȻEĆÁ TŦE ŚX̱ENÁṈS EṮ ḰENES E TIÁ ÁNEȻ.
SḴIMEQ
HIIŦ LE S,XAXE I, ŚETEṈ EṮ XÁLS ȻENTOL TŦE ĆELÁṈEN ȽTE ÁȽE E ȽÁ,E E TIÁ TEṈEW̱.
ENÁN U, XAXE I, NEJTIṈ EṮ XÁLS TŦE MEQ STÁṈ.
ENÁN U, ṈEN XAXE SĆÁ,Is.
SU NEJTIṈ TŦE ṈEN SĆÁLEĆE LE ȽTE.
SU TW̱E SĆȺNEW̱, I TŦE SOX̱E, TŦE ÁĆEX, I, TŦE QONED I, MEQ S,HELI LÁ,E ȻSI ŚḰENE.
E ȻSIÁ HIŦ LE I ṮÁ,U LE U EȽTÁLṈEW̱ TŦE SḴIMEQ.
I, YOŦ LE U ĆȺ,Is TŦE SḴIMEQ.
NEȾE SȻÁĆEL ȻS ĆȺ,Is TŦU NIȽ SḴIMEQ SU DÁJEKs.
SU ḰÁLs “U ĆESE OL TŦE NE SXENE I, SQȺ ȻNES U MEQ EXIN ĆȺ.”
TU,E ḰOḰEL TŦU NIȽ SḴIMEQ I, ȻȽ JISEṈ TW̱E ṈOS TŦE SXENEs SU X̱ENEȻÁNs SQȺ ȻNES DÁJEK ṮÁ.
TU,E ĆȺ,I TŦU NIȽ SḴIMEQ , I, ȻȽ ĆTÁTEṈ ȻE YÁ,ES ȻENÁṈEȽ EȻS SĆȺ, SU ṮÁs ȻȽ DÁJEḴ.
MELEḴ Ȼs JISEṈs LE TŦE SXENEs.
SU ḴELÁTs JISEṈ TŦE SXENEs TW̱E DXEṈ.
SU ĆÁȽs U TW̱E SQȺs ȻS ŚTEṈs TŦU NIȽ SḴI,MEQ.
SU ḴELÁTs DÁJEḴ SU ĆÁȽs U, ĆOW̱ TŦE SXENEs.
ȻȽ TÁ,ŦES TŦE SXENEs.
SU X̱ENEȻÁNs.
ÍY, ȻNES YÁ, TOL OX̱ E TŦE ṮEĆ ḰO,.
SU TW̱E ṈEN SE SĆÁĆEs LÁ,E TŦE ṮEĆ.
NIȽ ȻEĆÁ, ŚW̱,ÁȽE ȽTE Ć,SḴIMEQ E TIÁ, ÁNEȻ.
NIȽ ȻE S,NEPETEṈ SX̱IÁM TIÁ.
SU W̱UĆIST ÍY, TŦE ŚX̱ENÁṈs .
IYES YEW̱ ȽTE E TŦE MEQ SṈÁTW̱ ȻE OṈESTEṈ ĆSE LÁ,E EṮ XÁLS.
I, EWES ÍY, EN ŚW̱,TÁṈES E TŦE SÁN OL SȻÁ,s.
EWES TU X̱ENÁṈ OL EṮ SḴIMEQ.
HEMU,
HIIŦ LE U, EȽTÁLṈEW̱ SWÍḴOȽ TŦE HEMU,.
ENÁN LE U SÁW̱SEW̱ I, SĆUTIWEN TŦE SWÍḴOȽ HEMU.
NEȾE SȻÁĆEL I, SÁTEṈ TŦE HEMU, ȻE YÁ,ES ḰO,EṈ SU ȻENETs TŦE ĆESE SḰO,TEN,.
I ṮĆELU,EȽ E TŦE DELDÁLU SU YÁ,s ḰO,EṈ TŦE SWÍḴOȽ I, W̱̱KEȻÁN,EṈ I, W̱KEȻÁN,EṈ OL MEQ TŦE SȻÁĆEL.
“NE ŚW̱ETIN NE SĆȺ TIÁ” W̱KEȻÁNEṈ TŦE HEMU.
I, U ÁȽE YEW̱ U, QENTIṈ EṮ XÁLs.
XENṈIȻENs EṮ XÁLS “O ŚO! EWES TŦE ĆÁ,ĆI ÍY, ŚX̱ENÁNS EṮ HEMU.”
SU I,YAḴTEṈs EṮ XÁLS TŦE SWÍḴE SU TW̱E HEMU,s.
NEJTIṈ TŦE SWÍḴOȽ E TŦE NEW̱IQ ȾIȾEȾEM.
NIȽ ȻEĆÁ EN ŚW̱,HO, QENNEW̱ TŦE HEMU, ȻS I, ȻELEṈS I, X̱EṈ SW̱ I, JELÁN ȻS TI₭NEUELs TŦE SḰOTENs.
ŚDEḴE,OLES EṮ SXÍ,E,QES ṈEN SĆELÁNEṈ ĆELÁU ȻS ÁȽEs LE TU,E EȽTÁLṈEW̱ TŦE SXÍEQES.
MEQ TŦE SȻÁĆEL I,U I,TET TŦE SWIU,LES SXÍEQES U, HO ȻS TÁṈENs.
SÁW̱,SEW ŚX̱ENÁNS TŦE SWIU,LES.
WÍ,NOṈET TŦE TÁṈENs SU YÁ, ṮELÁ,EṈ E ȻS S,IȽENs LÁ,E TŦE SÁSU.
I,ȽEN E TŦU MEQ STÁṈ.
EWES XTIT I, OLEXET TŦE SKELO,EṈS TŦE SÁW̱SEW̱ SWIU,LES.
ṮEW̱LO,ES CU QÁLES E ȻS ȾOȽEṈ I, TŦE SĆELÁNEṈ,ÁNW̱ U, ĆEḴ SĆȺs ȻS ṮELÁ,ENs TŦE S,IȽENs.
I, HO STÁSEȽ E TŦE STOLU I, QUYEȻ E TŦE QOLEW̱ I, ĆUIN TŦE ȾIȾEȾEM U ṈE,OTES ȻE ȻENEW̱,ES.
DON,EYE EṮ SXÍEQES.
ȻȽ ENÁN U TW̱E SXÁES.
I, ĆÁȽ SU ṮLḴÁME,SET TW̱E EWENE S,IȽEN EṮ SXÍEQES.
SU TW̱E ḴÁNḴENs E TŦE ŚW̱ELO₭Es EṮ SXÍEQES I, TŦE MEQ SĆÁLEĆE.
YOŦ OL U W̱ḴÍEX,ḴEN TŦE SWIU,LES.
ṮEJSENEṈ E TŦE SNÁT TŦE SWIU,LES SXÍEQES.
TU,E AXEṈ I, ȻȽ ȻENNEṈ ȻS ḴÁNḴENs SU S₭Í,₭I.
NIȽ ȻEĆÁ SW̱,ÁȽEs TW̱E ŚDEḴE,OLES TŦE
SXÍEQES. NEḴIX TŦE SOSES EṮ SXÍEQES.
NIȽ ȻS ḴÁNḴENs ŚW̱,TW̱E ŚDEḴE,OLES HO SW̱ ȻEĆÁ QENNEW̱ TŦE ŚDEḴE,OLES EN SU TOLNEW̱ NIȽ ȻS ḴÁNḴENs.
SḴELÁU I, HÁUT
E ȻSIÁ HIŦ LE I, ₭OÍ ŦE STOLES EṮ SḴELÁU.
ṈOS TŦE ṈENṈENEs EṮ SḴELÁU.
U, NIȽ TŦU NIȽ SḴELÁU QENET TŦE ṈENṈENEs.
ÍY, TŦE MÁN.
ṈEN TŦE SĆELÁNEṈ ĆELÁU SU JISEṈs TŦE SWELIU,LES ṈENṈENEs EṮ SḴELÁU.
ȻȽ ṮOM ŚW̱,Ć,TOLES SE TŦE NENṈENEs.
I, U XEĆTIṈ EṮ SḴELÁU ȻS ṈENs KÁLEṈI ṈEN,ṈENEs E TŦE SȽÁNI HÁUT.
ṈOS ṈENṈENES EṮ SȽÁNI HÁUT.
SU X̱ENEȻÁNs ȻS ÍY, ĆTOLESs TŦE ṈENṈENEs. 
X̱ENEȻÁN TŦU NIȽ SḴELÁU ȻS TOW̱S U, X̱ENEṈTOL ȻS , SÁLEW̱s TŦE SWELIU,LES SḴELÁU,.
ȻÁĆEL I, YÁ,TES TŦE SḴELÁU E TŦE ÁLEṈ EṮ SȽÁNI HÁUT.
SU ĆTÁTEṈs EṮ SȽÁNI HÁUT “ĆENÁ! ÍY, SȻÁĆEL SḴELÁU, STÁṈ OĆE ȻENS ENÁ NEȾUTWEṈ?”
IYES SEN ȻNES QENNOṈE SIÁM” XENEṈs EṮ SḴELÁU.
U, NII ȻSE NE SȻÁSEṈ.
NIȽ TŦE NE SĆUÁT I, QOMQEM ṈENṈENEs.
NE SṮI ȻS TW̱E ȻENTOLs E ŦEN KÁṈELI ṈENṈENEs
XENEṈs TŦE SḴELÁU.
SU XEȽs ŚW̱ḰÁLEȻENs TŦE SȽÁNI HÁUT.
JENEṈS TŦE SEȽTÁLNEW̱ EṮ SȽÁNI HÁUT.
ENÁN U DÁJEḴs.
EWEs X̱ENIṈ I, ĆTOLES ŦE NE ṈENṈENE E TŦEN ṈENṈENE.
ENÁN U, ḴELIME I, JELEJÍEṮ TŦE DELDÁLUs I, TŦE SXEXINEs I, TŦE ĆEḴ DSIL SṮEPI,SNEĆs.
SQȺ ȻNES ĆTOLES NE I,ÍYMET ṈENṈENES E TŦEN ḴELIME ṈENṈENES SḴELÁU.
ȻÁĆEṈ EṮ SȽÁNI HÁUT.
XEȽ ŚW̱ḰÁLEȻEN EṮ SḴELÁU.
SU ȻÁĆEN EṮ SḴELÁU “U, MEṮOSET SEN SE EṮ NEȻE HÁUT!”
SU AXEṈs TŦU NIȽ SḴELÁU "MEṮOSET SEN SE E ȻSÁ ̧E SXÁES HÁUT.
ḰÁNES TŦE SȽEMEW̱.
DILEMs ȻENOŦEṈ E ȻS SȽEMEW̱ EṮ SḴELÁU.
TIMESET TŦE SȽEMEW̱. JÁN U KEṈKÁṈ ̧ENEṈ.
ȻEXŦINEṈ EṮ HÁUT “AAAAHHHHHH”! SU ḴEṈ,Á TŦE HÁUT.
ḴEṈÁ, TŦE ÁLENs SU YÁ,s X̱ELE₭TEṈ. X̱ELE₭TEṈ TŦE ṈENṈENEs EṮ SȽÁNI HÁUT I, X̱ELE₭TEṈ ŦE SȽÁNI HÁUT.
NIȽ ȻEĆÁ, ŚW̱,ṈENs HÁUT MEQ EXIN LÁ,E TŦE TEṈEW̱ ȽTE.
SMONEĆ EṮ SQOŚŦEN NEȾE QÁLES I, ḰEḰELEṈ SȻÁĆEL I , SESISḴ TŦE KEṈEĆOȽ.
YOŦ OL U NEPTEṈ TŦU NIȽ KEṈEĆOȽ ȻE ŦE TÁNS.
W̱UĆIST LE ŦE ṈENEs EWES ḰOḰEL,TES TŦU MEQ OL SÁN U NÁJ EȽTÁLṈEW̱.
I, ȻȽ ȻIL TŦE NÁJ EȽTÁLṈEW̱ I,ŚETEṈ DENOSTEL TŦE ÁLEṈs E TŦE KEṈEĆOȽ I, ṈÁȻETES TŦE SMONEĆ EṮ SQOŚŦEN.
SU MELLEḴs TŦE KEṈEĆOȽ E TŦE SNEPENEḴs LE TŦE SISET.
SU Ȼ,ĆÁṈETs TŦE SQOŚŦEN “STÁṈ OĆE ȻENS ṈEȻÁTEW̱?” XENEṈS TŦE KEṈEĆOȽ.
ESEB I, ĆELÁN I, QENELO E ŦE KEṈEĆOȽ EṮ NÁJ EȽTÁLṈEW̱ SQOŚŦEN.
XENṈIȻENs EṮ SQOŚŦEN “O JÁN U ÍY, NE SX̱EṈ I, TOLNEW̱ TŦE KEṈEĆOȽ.”
SU YÁ, ŚTEṈ STÁSEȽ TŦE SQOŚŦEN E ŦE KEṈEĆOȽ.
I, XEĆTIS ŦE KEṈEĆOȽ ȻS NEḰȺ TŦE QELUs.
SU QENSTEṈs EṮ SQOŚŦEN E TŦE SW̱,LÁ,Es TŦE SMONEĆ MEDOSTES TŦE S,ŚIŚEJ.
“HO, EN SṮI E ȻS SMONEĆ I, ENÁ SW̱ I, SUÁ EṮ ESE.
QENSTOṈE SEN SE” XENÁTEṈs SQOŚŦEN.
JÁN ȻO U, S,MELLEḴs ŦE KEṈEĆOȽ TŦE SNEPETEṈs LE.
MELLEḴ LE TŦE SḰÁLS Ć,SE LÁ,Es ŦE TÁNS.
SU YÁs I, SUÁ EṮ SQOŚŦEN ŦE KEṈEĆOȽ.
TW̱E EWENE SÁSESI ŦE KEṈEĆOȽ.
I, YÁ, ȻȽ TU KSEṈ ŦE KEṈEĆOȽ SU ĆTÁṈs.
TU,E LIL E?
SU XENEṈs TŦE SQOŚŦEN.
ȻȽ ȾIṈEL ȽTE ȻȽ ĆELÁL ȽTE I, TES.
ȻȽ LO,E ȻO TU SÁSI ŦE KEṈEĆOȽ I , ENÁN U SÁSI,SI ȻS W̱YÁLḴENs.
I, YÁ LE TÁ I, SE,ÁU,ES TŦE SIL Ć,SE LÁ,E E TŦE ṮIṮEPTEN ȽḴITs.
I, HO SE ȻEĆÁ W̱YÁLḴEN I, YÁ , SE U ŦILEĆ OL TŦÁ,E ȽḴITs.
I, EWENE SXĆITs ȻS YÁ,TEṈs EṮ SQOŚŦEN OX̱TEṈ E TŦE XOĆE S,ŚI,ŚEJ.
TU,E I, ŚETEṈ I, ȻȽ ENÁ ȻIL TŦE XOĆE SU ŚOPTs TŦE SQOŚŦEN.
I, ȻȽ U NIȽ SU ENÁs DÁȻEL TŦE SNEW̱EȽs.
SU ENÁs I, ȾIṈEL, SU QENNEWs TŦE KEṈEĆOȽ ȻS EWES TŦE SNEW̱EȽ.
IYAḴ,SET TŦE SNEW̱EȽ TW̱E ĆEḴ ṮÁḴT SOȽḴE.
SLIIM TŦE SNÁs E TŦE SOȽḴE.
SU XENÁTEṈs EṮ SQOŚŦEN, “OȽ E TŦE SNEW̱EȽ. SU YÁ,TEṈs DÁȻEL E TŦE XOĆE.”
JÁN U SÁ,SI ŦU NIȽ ŦE KEṈEĆOȽ.
I, ĆÁȽ SU JÁṈs U SÁ,SI ȻS YÁ,s ȾIṈEL E TŦE ÁLEṈ EṮ SQOŚŦEN TW̱EN,O,E,ŦEN E TŦE XOĆE.
SU QENNEW̱s TŦE SDÁNEȽ KÁLEṈI LÁ,E E TŦE SÁSU, TŦE YÁ,YEW̱ SḴÁN,ḴENs I, ȽEU,ISTEṈ EṮ SQOŚŦEN.
SU PITNEW̱s TŦU NENIȽIYE KÁLEṈI I, TU,E EWENE SXĆITs ȻE SISTEṈ SE EṮ SQOŚŦEN.
JÁN U ȻȽ ELEQSET E TŦE SÁ,SESI.
I, EWENE S,XĆITs ŦU NIȽ KEṈEĆOȽ.
ȻȽ ȻIL ÁȽEs ṮELÁ,TEṈ E TŦE ŚW̱,UÁLIs E ŦU MEQ KÁLEṈI.
SU YÁ,s TÁ,LES TŦE SE,SÁ,UTEṈ SELESIL TŦE ṮIṮEPTEN E TŦE SOȽ.
XISEL SXÁ,ES ŚX̱ENÁNs EṮ SQOŚŦEN.
EWES U ÍY, TŦE SṮÁLEḴEM.
SȽUÁN ŦE KEṈEĆOȽ I, ŦE ṈEN ḴÁLEṈI EṮ SQOŚŦEN.
ȻȽ YÁ, ṮELÁTEṈ ŦE KEṈEĆOȽ.
ȾEȾÁYEȻ TŦE MEQ ŚW̱,UÁLI.
SU YÁ,s TES TŦU, NENIȽIYE E TŦE XOĆE.
SU ṮÁs U ŚEPTÁSTEṈ TŦE SLIIM SOȽḴE ȻS YÁ,s DÁȻEL E TŦE XOĆE.
ŚW̱,LÁ,TEṈs TŦE SḴÁN KEṈEĆOȽ.
SU YÁ,s I, TES,NES TŦE SQOŚŦEN.
NIȽ TŦE ȾÁLEs TŦE KEṈEĆOȽ SIȽEN EṮ SXÁ,ES SQOŚŦEN.
NIȽ SU TES,NES TŦE SQOŚŦEN.
JÁN U DEDȺYEḴ TŦE MEQ ŚW̱,UÁLI I, ṮELÁ,EṈ TŦE ṈENṈENEs.
SU ȻE,ÁLES TŦE SXÁ,ES SQOŚŦEN.
SU OX̱NES MEQ TŦE ŚW̱,UÁLI SU ₭OĆET SU ₭ÍNEW̱ EṮ SQOŚŦEN.
U, XEĆTIS YEW̱ TÁ TŦE ÍY, SḰÁL ȻS ENÁs HELITEṈ TŦE KÁLEṈI.
I, U, LÁ,E TŦE ÍY, SDÁLṈEW̱s ENÁ ŚW̱,KEṮISET TŦE ȾÁLEs TŦE KÁLEṈI.
I,U, LÁ,E TŦE ÍY, SDÁLṈEW̱s ENÁ OLEXETEṈ TŦE ȻEMLEW̱s TŦE SḴELÁLṈEW̱ ŚW̱,KEṮITEṈs TŦE ȾÁLEs TŦE KÁLEṈI.
I, U, NIȽ TŦE ŚW̱,UÁLI ĆOȻEṈ LÁ,ETENs TŦE KÁLEṈI.
I, ṮÁU TOLNEṈ ȻS EWES SMONEĆ.
NIȽ TŦE SEȽTÁLṈEW̱s TŦE KÁLEṈI.
NIȽ ȻEĆÁ SW̱,NIs TŦE EWES ÍY, TŦE ÍY, ȾÁLEs.
NIȽ ȻEĆÁ EWES I, MEQ TW̱E SLÁLE TŦE ȾÁLEs TW̱E ḴEḴELÁM TŦE ȾÁLEs.
NIȽ ȻEĆÁ SX̱IÁMs TIÁ ȻENS LELÁNEṈ E TŦEN ŚW̱,UÁLI HO SW̱ EWES LELÁNEṈ I, MÁȻEȽ SE SW̱.
 I, WOWE ȻSU SÁN MÁȻEȽNEW̱.
 QENSET E TŦE NÁJ EȽTÁLNEW̱.
Ć,SWÍḴE ÁĆEX I, Ć,SȽÁNI ȻEȻOṮŚEN HIŦ LE LÁ,E TŦE SŦȽO, OMET TŦE Ć,SWÍḴE ÁĆEX.
MEQ SÁN U, XĆIT ȻS X̱ENEȻÁNs ȻS ENÁN U, SĆUÁT E TŦU MEQ STÁṈ.
I, JÁN U, SMÁȾEṈ TŦE ĆSWÍḴE ÁĆEX.
I, ȻS X̱ENEȻÁNs ENÁNs U, I,ÍYMET.
“JÁN U QOMQEM NE DELDÁLU, I,ÍYMET NE SOSES” XENÁTEṈ TŦE Ć,SWÍḴE ÁĆEX.
MEQs YÁs ĆELÁU TŦE I,ÍYMET SȽENSȽÁNI I,U ȾȽEQT ŦÁ,IYE.
SEDKT TŦE MEQ I,ÍYMET SȽENSȽÁNI.
JINNU TŦE ŚW̱ḰÁLEȻENs ŦE SȽENȽÁNI.
NEȾE SȻÁĆEL I, ȻȽ QENNES ENÁN U I,ÍYMET Ć,SȽÁNI.
ENÁN U NEȻIM TŦE ȽELBOŦEN I, ȽÁĆ TŦE SIÁTEN I, ḴEḴILEṈ.
MEQ SȻÁĆEL EL,O,LEȽ E TŦE SNEW̱EȽ ŦE I,ÍYMET Ć,SȽÁNI.
ṮI,JETES ŦE Ć,SȽÁNI.
I, U, ĆELÁU, SU ȻÁLs ȻSÁ,EĆ E TŦE SṈÁṈET.
SU ENÁs ȾIṈEL ŦE I,ÍYMET SȽÁNI.
SU W̱TIṈETEṈs EṮ Ć,SWÍḴE ÁĆEX.
SU SÁ,SI ŦU NIȽ ÍY, SȽÁNI.
JEȾEQTEṈ SU TW̱E ȻEȻOṮŚENs I, NEḴEṈ ŦE ȻEȻOṮŚENS LÁ,E E TŦE ŚḰENE.
NEJTIṈ ŦE SȽÁNI E TŦE MEMIMEN NEȻIM ȻEȻOṮŚEN.
NIȽ ȻEȻÁ ŚW̱ HO, QENNEW̱ TŦE ȻEȻOṮŚEN I, X̱EṈ ȻS YÁs ȻÁL NIȽ Ȼs TU,E SÁ,SE,SIs.
ȻOSEN EȽTÁLṈEW̱
NIȽ NE SYEŦOSTEṈ E ȻŦE NE TÁN TIÁ SX̱IÁM.
NIȽ ĆTE NE S,TÁ,ŦES SĆELÁNEṈ.
NIȽ ȻS TU,E YÁ,YES KEPEṈ E TŦE W̱ILṈEW̱ E TŦE ȻEMLEW̱s TŦE SEḴÁN.
NIȽ S,IȽEN TŦÁ,E.
HO, LE YÁ KPETEṈ TŦÁ,E ȻEMLEW̱s TŦE SEḴÁN.
I , SJÁN LE U YÁ, KELEṈ E TŦE QIN SȻÁĆEL ȻS KEPTs TŦE ȻEMLEW̱ SIȽENs.
NEȾÁW̱ ȻEĆÁ ȻS SKELIṈs TŦE E₭ÁTEL KÁLEṈI I, TŦE SĆÁĆEs ṮÁ,U KÁṈI.
NOȾE KÁṈI TŦE ₭E₭X̱EM I, HO,I TŦE ĆÁSE.
YOŦ OL ŚX̱ÁNEs TŦE SWOU,LES.
I, NEȾE SNÁT I, ITET TŦU NENIȽIYE SU QENITs TŦE ŚW̱,ÁUQ SNÁT E TŦE ȻOSENs.

SU ḰÁLs TŦE LOṮ KÁṈI.
NIȽ YEḴ OL TELÁ,E ȻOSEN NE STOLES TŦE ÍYOLES ḴELENs.
SU ḰÁLs TŦE HE,ÁĆ “NIȽ YEḴ OL NE STOLES TŦE NEȻIM TŦE KELENs.”
I, HOI TŦE ₭E₭X̱EM KÁṈI AXEṈ,.
ÍY, ȻENs ITET HÁLE.
EWE Ȼs LELÁNENs TŦE ḰOḰEL KÁLEṈI.
I, W̱IḴÁĆTEL TŦE KÁLEṈI I, U, NEḰ OL.
NIȽ SU ȻÁĆELs I, W̱Í TŦE ₭E₭X̱EM KÁṈI I, EWENE E TŦE ŚW̱O₭Es I, ŦE KÁṈI SĆÁĆEs ȾEU, ȻO.
SU W̱Ís TŦE KÁLEṈI I, TW̱E NÁJ TŦE ŚW̱,LÁ,Es.
IYES TEṈEW̱ I, U, NÁJ ṮÁ.
I, ȻȽ ȻIL TŦE ĆÁSE SWOU,LES.
SU ĆTÁTs TŦE KÁLEṈI “NEȻE OĆE SÁN?
I, U, TU X̱ENÁṈ ȻE ḴELḴELOŦENES TŦU NENIȽIYE KÁLEṈI I, SQȺ ȻS NEḰs ṮÁ.
SU W̱TÁLḴENs TŦE SWOU,LES.
“NIṈEȽ ȻE EN STOLES.
SU XENEṈs TŦE KÁLEṈI.
EWE! EWE ȽTEs SMEL,I,YI TEL.
ŦELEŦIȽEṈ OL I, QENSTELO TŦE SWOU,LES TŦE KÁLEṈI.
NOȾE TŦE ÍYOLES TŦE ḴELENs I, NOȾE SJÁN NEȻIM TŦE ĆÁSE SWOU,LES.
SU ḰÁLs “ȽNIṈEȽ ȻE EN STOLES. LO,E ȻE YEḴ,TOṈES ȽTE SU X̱ENIṈ OL ȻS ÁȽE ȽTE.”
NIȽ LE TŦE SȻÁs SṮIs TŦE KÁLEṈI ÁȽTI SLÁSETs.
EWENE STÁṈ OL ȻS XTITs TŦE KÁLEṈI TŦE SṮIs.
SU TW̱ LÁ,E OL TŦU NENIȽIYE KÁLEṈI MEQ SȻÁĆEL U, ELEXOTES TŦE ḰȽO,EL.
I, AXEṈ TŦE ȻOSEN SWOU,LES, “EWES SU KEPT TŦE SȽEṈ,NEUEL ḰȽO,EL.”
SU X̱ENEȻÁNs ŦE KÁLEṈI “X̱ENIṈ YEW̱ OĆE EWES U KEPEṈ TŦE SȽEṈ,NEUEL ḰȽO,EL?”
NEȾE SȻÁĆEL SU ŦILEĆ TŦE SȽEṈ,NEUEL ḰȽO,EL.
JÁN W̱I,EL,OS ŦE KÁLEṈI SU SṮIs OL ȻS XĆIT.
SU ŦÍḰÁLS TŦE SȽEṈ,NEUEL ḰȽO,EL. ŦÍḰÁLS I, ŦÍḰÁLS.
TU,E I, ŦÍḰÁLS I, ȻȽ TES E TŦE S,ŦEȽḰ TEṈEW SU QENETs I,U SȻIWEL ÁLELEṈs LÁ,E TU,ULE.
SU ḰÁLS TŦE NOȾE KÁṈI.
EWÁ,ES NIȽ TŦE ÁLEṈ ŚW̱ ĆELÁ,ES ȽTE.
NIȽ YEW̱ OĆE TŦE ÁLEṈ ȽTE.
ONEȽ TŦE NOȾE KÁṈI SU XENEṈs “NIȽ! NIȽ YEW̱ OĆE.
SU TX̱ENE TŦE KÁLEṈI TŦE ḰȽO,EL SU KPETs TŦE SȽEWI.
LÁ,TEṈ LE TŦE ĆEḴ X̱ILEM.
ȻȽ ₭EȽTIS TŦE SĆȺ TŦE ĆEḴ X̱ILEM.
SU TW̱E SO,I TŦE SȽEWI X̱ILEM, SU ŦÍEḰT TW̱E ĆEḴ,SOT TŦE SȽEḰEṈ TEṈEW̱.
SU YÁ,s ĆTEKSET TŦU NENIȽIYE YÁ W̱IÁLḴEN EṮ W̱SÁNEĆ,.
JÁṈ,NOṈET Ć,SE LÁ,E TŦE ÁLEṈs TŦE ȻOSEN EȽTÁLṈEW̱ TŦE KÁLEṈI.
ĆSE LÁ,E ȻEĆÁ E TŦÁ,E I, EWES X̱ENIṈ ŚW̱X̱ENEs ṮÁ TŦÁ,E.
NEȾÁW̱ I, HÁ,EQ TŦE KÁLEṈI I, U, NIȽ TŦE ÁLEṈs U SṮIs.
I, EWES X̱ENIṈ ḴELÁT YEḴ OL TŦE ȻOSEN STOLES TŦE KÁLEṈI.
ȽÁU,WEL,ṈEW̱
ȻȽ HIŦ LE I, ENÁ, ḴEMEL TŦE ṮȽÁȽSE ḰO.
ȾEȾÁYEȻ ŚW̱ḰÁLEȻENs TŦE W̱ILṈEW̱ ȻȽ ENÁ, KEṈ,Á, TŦE ÁLEṈs.
SU ḴPETS E TŦE ÁUQs OȽTES E TŦE SNEW̱EȽs.
SU YÁs X̱ELE₭TEṈ TEL,I,SEṈ.
SU ĆÁ,I TŦU NENIȽIYE E TŦE JODEȽ ȻS ₭O,EṈ I, TŦE SȽEWI.
ŚW̱,ĆÁ,I E TŦE JODEȽ ŚW̱,KEBÁTELs TŦE SNE,NI,W̱EȽs.
ṈEN TŦE JODEȽ TW̱E S₭ELȻOLES ŚW̱,SȽEḴEṈ,Á,s TŦU NENIȽIYE.
ENÁN U, ṮEĆSO,ET TŦE ḰO, I,U YÁ, IST I, ṮELÁ,EṈ E TŦE ŦI,ŦEȽ SṈÁNET.
ṈEN SȻÁĆEL ĆELAU SU YÁ, TESNESEṈ E TŦE SQTO,.
SU TOLṈEW̱s ȻȽ YÁ, ṮÁȽ TŦE ḴEMEL.
SU QENNEW̱ TŦU NENIȽIYE ȻȽ YÁ, ȻIL TŦE SṈÁNET SU XENEṈs TŦE NOȾE “NII QENET TŦE W̱SÁNEĆ.”
NIȽ SḰELḰÁL TŦE SQTO,.
SU S,HOÍS TŦE SḴEṈÁ,.
ṮÁȽ TŦE ḰO, SU ḴÁȻEṈs TŦU NENIȽIYE.
LIW̱EȽ E TŦE ĆEḴ SḴEMEL.
SU X̱ENEȻÁNs TŦU NENIȽIYE ÍY, ȻS YÁ,s DOQ I, ÍY, ȻS DIWIEȽs I,ȽĆÁLE LÁ,E TŦE S₭ELȻOLES JODEȽ.
JI,ITES TŦE SṈÁNET HELITEṈ E TŦE SṈÁNET.
NÁTEṈ TŦE ŦIŦEȽ SṈÁNET EȻS ȽÁU,WEL,ṈEW̱ I,U, ȽNIṈEȽ JE SE TŦE W̱SÁNEĆ SU YÁ,s.
YÁ, LE DOQ W̱YÁLḴEN OX̱ LÁ,E TŦE ÁLELEṈs.
X̱ELX̱̱ELESET LE I, EWENE Ć,LÁ,SETs TŦE EL,O,MET OL.
ĆU,IN TIÁ ḴÁYES I, HO, SW̱ TŦE ÍY, EȽTÁLṈEW̱ I, X̱EṈ SW̱ I, QENNEW̱ TŦE S₭ELQOLES JODEȽ LÁ,E EṮ ȽÁU,WEL,ṈEW̱.
ȻȽ ṈEN ȻO SĆELÁNEṈ ĆELÁU I, TU,E HÁ,EQ TŦE W̱SÁNEĆ E TŦÁ,E SKEṈ,Á,.
I,ȽEȻSILEṈ TIÁ SX̱IÁM E TŦE ṈEN SĆELÁNEṈ.
NIȽ TŦE SĆÁLEĆE E TIÁ, ȺNEȻ ĆSE LÁ,E TŦE HELI,NOṈET LE E TŦE ĆEḴ SḴEMEL.
I, TU,E ÁȽE EṮ ȽNIṈEȽ.
SX̱IÁM EṮ SW̱E,W̱OEŦ.
NEȾÁW̱ E ȻSE ȻȽ HIŦ LE I, X̱IL TŦE ŚW̱,UWÁLIs SWIULES,HOȽ.
SU TW̱ HE,HO,Is OL EWENE ŚW̱ELO₭Es U, TW̱ HE,HO,I OL U, TW̱Í TŦE SILEs HELI.
NEȾE ȻECÁ, SȻÁȻEL I, ḰÁLTEṈ E TŦE SILEs.
SU XENEṈs TŦE SILEs.
SQȺ ȻENS Ć,TEȻÁN E TŦU NÁJ EȽTÁLṈEW̱ E TŦU MEQ STÁṈ.
U HOI ȻS NEȻE SU ĆȺ,I E TŦE X̱ENEȻÁN,TW̱ ȻS ÍYs EṮ NEȻE I, ÍY,NOṈET SW̱.
SU W̱TÁLḴENs TŦE SWIULES,HOȽ.
SX̱ENIEṈ SE ȻEĆÁ ȻNES QĆÁSET?
EWENE NE ŚW̱,UWÁLI EWENE NE ÁUQ.
ENÁN U ṮI ȻNES HELI.
“ÍY, ȻEĆÁ ȻENS QĆÁSET.
YÁ, ŦOṈ E TŦE SṈÁNET Á,LEṈs TŦE SW̱EW̱OEŦ.
EN SU SOQEṈ LÁ,E E TŦE SW̱E,W̱OEŦ EN SU SOQEṈ LÁ,E E TŦE ĆOLEḰ.
DIWIYEȽ EṮ XÁLS ȻENS QOMQEM” XENEṈs EṮ SILE.
EWES U MEKSET E ȻENs I,ȽEN.
TW̱E NIȽ ȻENS QÁQI.
NIȽ TŦE XÁLS QEMQOMTOṈE SE E TŦE SW̱EW̱OEŦ.
XENEṈs ṮÁ EṮ SILE.
SU ONEȽs TŦE SWIULES,HOȽ.
YÁ, ŦOṈ EṮ ȽÁU,WEL,ṈEW̱.
SU QĆÁSETs ṈEN SȻÁĆEL QĆÁSETs.
SOQEṈ I, DEDIWIEȽ ĆOLEḰ EṮ ȽÁU,WEL,NEW̱.
LÁ,E E TŦE Á,LEṈ EṮ SW̱E,W̱OEŦ ȽÁU,WEL,NEW̱ I, JELÁN TŦE SWIULES,HOȽ E TŦE KEWETs TŦE DÁLU EṮ SW̱E,W̱OEŦ.
SU QENETEṈs EṮ SW̱E,W̱OEŦ TŦE SWIULES,HOȽ.
SU TES E TŦE XPȺ,IȽĆ TŦE ȽKÍENs TŦE SQENELO,s.
SU ENÁ,s QELEȾ TŦE SȽEWI E TŦE XPȺ.
SU NIȽs ĆOȻES TŦE SWIULES ŚW̱,ĆEMḴ I, TŦE STÁSȻEȽs TŦÁ,E SȽEWI (JELI) ȻS QĆÁSETs SOQEṈ.
SU ḰÁLETEṈ E TŦE SW̱E,W̱OEŦ SÁTEṈ ȻE YÁ,ES OX̱ EṮ ȽÁU,WELṈEW̱ LÁ,E SE SU ȻENNEW̱ ȻSEN SṮELÁ,EṈ.
SU TESs E TŦÁ,E XAXE ḰO SU ḴSESET TŦE SWIULES.
LÁ,E ȻEĆÁ, E TŦÁ,E I, ḰÁLTEṈs EṮ SW̱E,W̱OEŦ YEŦOSTEṈ ȻS LO,Es ȻO ȻENNES TŦE SQOMQEMs.
TW̱E NIȽ ₭O,₭ES,TEṈs TŦE SW̱E,W̱OEŦ TŦE SWIU,LES TW̱E XEĆTIS E ȻS QENETs TŦE QEȽW̱ILṈEW̱s ȻE ÍY, EȽTÁLṈEW̱ ȻE SXÁȽEȽES.
SOITEṈ TŦE Á,LEṈs ȻȽ SDOYEMTEṈ TŦE SXÁLEȽ SW̱E,W̱OEŦ E TŦE ÁLEṈs.
ÍY, ĆEḴ Á,LEṈ TW̱E ŚW̱NÁEM TŦE SWIU,LES.
NIȽ SQOMQEMs TŦE SW̱E,W̱OEŦ ÍY,NOṈET E TŦE QEȽW̱ILṈEW̱s TW̱E NIȽ HIWEḰ TW̱E NIȽ LOṮ E TŦU MEQ EȽTÁLṈEW̱s.
NIȽ ȻEĆÁ ŚW̱,ÁȽEs NEÁTEṈ TŦE SCUL,ÁUTW̱ E ȻS ȽÁU,WEL,ṈEW̱.
NIȽ SQOMQEMs TŦE SCUL,ÁUTW̱ E TŦÁ,E SW̱E,W̱OEŦ.
SḴI,TU
NEȾE SȻÁĆEL E ȻSE ȻȽ HIŦ LE I, YOŦ U, YÁ, QUYEȻ TŦE SWIU,LES.
TU,E AXEṈ I, ȻȽ ȾEṈETEṈ I, U, ENÁ W̱QETES TŦE X̱ILEMs I , EWENE SDOYEM SU KEMETEṈs TŦE X̱ILEM.
STÁṈ YEW̱ OĆE TŦE KEMT TŦE X̱ILEMs.
SU YÁ,s NEḴEṈ TŦE SWIU,LES QENETES.
SU YÁ,s TES E TŦE ṮÁĆEȽ SU QENNEW̱s TŦU ṈIȽ SWIU,LES TŦE ṈEN I,ÍYMET SȽENȽÁNI.
SĆȺNEW̱ I,U EȽTÁLṈEW̱ TŦU NENIȽIYE.
SU ṮIṈ TŦE KÁLEṈI E TŦE SWIU,LES SU I,AḴTEṈs TŦE SWIU,LES ṮÁU.
TW̱E ȽSEḴ ȻS SĆȺNEW̱s I ȽSEḴ ȻS EȽTÁȽṈEW̱s.
ṈEN SȻÁĆEL ĆELÁU I, U, EWENE JÁṈ E TŦE SWIU,LES ȻȽ ȾEȾÁYEȻ E TŦE SÁLEW̱,SET.
SU YÁ,s ṮELÁTEṈ E ȻSE ŚW̱,LÁ,Es ȻS QENNEW̱s TŦE ṈENEs O,MET LÁ,E E TŦE SṈÁNETs ŚEMIḰ.
SU ȾIṈELs SU YÁ,s ȻO ḴSESET NEḴEṈ TŦE ṈENEs LE ȻENÁTEṈ E TŦE SḴI,TU EȽTÁLṈEW̱.
HO, LE SW̱ QENNEW̱ TŦE SḴI,TU I, EWES ÍY, ȻȽ NIȽ LE EN SU QENNEW̱ TŦE ḴEL,ḴEL,ILEṈ.
NIȽ NE SYEŦO,STEṈ E ȻS MÁN LE XEDJIMELTW̱ ȻNES TU,E SṮIṮEṮḴEȽ LE, TIÁ, SX̱IÁM.
HÍSW̱ḴE XEȾXOȾELWET.