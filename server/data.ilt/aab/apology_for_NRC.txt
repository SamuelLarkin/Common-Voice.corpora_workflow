To nikonhráksen tsi nihonwatiyerà:se ne ratiksa’okon:’a yahonwanaténnyehte’.
Sénha karì:wes tsi ní:yoht ne énhskat tewen’nyáwer niyohserá:ke.
é:so ronnonkwehón:we ratiksa’okón:’a 
Ronnonkwehón:we Tsi Yonteweyenhstáhkwa Ronwati’terontáhkwa ya’tehonatohétston.
Wa’thonwatikháhsi’ ne ratiksa’okón:’a táhnon raotihwá:tsire táhnon tsi ratinakera’tsherá:ke.
shiyohseratényon, ne ahatíhsere ne kakoráhsera, yá:ken enhontéweyenste’ ne ronnonkwehón:we ratiksa’okón:’a
kakoráhsera tahontáhsawen’ ne tsi yonteweyenstahkwanyónhkwa wahonwatì:teron’. 
Teyorì:wake rotirihwayén:tahkwe tsi wahonwatì:teron’ ne tsi yonteweyenhstáhkwa.
A’é:ren yahonwatiya’tenhá:wihte’ tsi ratì:teron táhnon ahonwatiya’tón’neke’ kahwatsirà:ke 
tsi nihotirihò:ten táhnon aóhskon akará:kewe’ tsi ronnonkwehón:we. 
Kwah orihwí:yo tsi wahonnì:ron’ “Sé:ryo tsi Ronnonkwehón:we ne Ratiksa’okón:’a”. 
ón:wa wenhniseratényon, yakwayén:tere’s tsi yah tetkayé:ri tsi nikayé:ren. 
Kwah í:ken tsi wa’akhikahré:wahte’ táhnon yah eh teyonkwarihò:ten tsi tewanakera’tsherá:ke.
Énhskat tewen’nyáwer áhsen niwáhsen tékeni tsi ní:kon tsi yonteweyenhstahkwanyónhkwa kakoráhsera ratikárya’kswe.
akwé:kon tehotiyenawà:kon ne Tsi Ononhsatokenhtì:ke. 
Koráhne Raotikoráhsera wahatinonhsonnányon tsi yonteweyenhstahkwanyónhkwa 
wahonwatiya’ténhawe’ ne ratiksa’okón:’a yotkà:te í:non tsi nón:we nihati’terón:tahkwe. 
Yah teyoyánere tsi nón:we nahonwatì:teron’.
yah teyoyánere tsi ní:yoht tsi wahonwatí:nonte’ 
yah teyoyánere tsi ní:yoht tsi tahonwatí:yen’ ne atsherónnya.
Akwé:kon wahonwatíhkwa ne raotihwá:tsire raotinoronhkwà:tshera táhnon wahonwatiya’tón’neke’ tsi ratinákere. 
Wahatiyanerenhserón:ni’ tsi yah thaón:ton ahontá:ti’ tsi nihatiwennò:ten 
yah thaón:ton ahonterihwahténtya’te’ tsi nihotirihò:ten 
tsi yonteweyenhstahkwanyónhkwa rati’terón:tahkwe Ronnonkwehón:we, Othorè:ke Ratínakere táhnon Tehatinekwenhsayéhston. 
Yorihwáksen tsi ronátya’ke ne ratiksa’okón:’a é’tho yahonníheye’ táhnon yah nonwén:ton teshó:ti tsi nón:we ratinákerehkwe.
Ó:nen ratiyén:tere’s ne kakoráhsera tsi na’ká:yere ne Ronnonkwehón:we Tsi Yonteweyenhstáhkwa Ronwati’terontáhkhwa 
é:so wa’kahétkenhte’ ne Ronnonkwehón:we tsi nihotirihò:ten tánon tsi nihatiwennò:ten.
Ronatya’ke wahonnì:ron’ tsi yon’wesénhne tsi rati’terón:tahkwe ne tsi yonteweyenhstáhkwa, 
wahonnì:ron’ tsi wahonwati’nikonhrakahré:wahte’, wahonwatinonwenhseráryo’ táhnon wahonwanatsté:riste’
yah tha’tehonwatihsnyé:non ne ratiksa’okón:’a
 wa’thonwatikháhsi’ ne raotihwá:tsire né:’e tsi yah tehotiyanerenhserayén:tahkwe ne othé:nen nahotiyé:ren.
é:so tehoti’nikónrhare nón:wa wenhniseratényon tsi ratinákere.
Kwah í:ken é:so tsi roti’shatstenhserá:yen tóhkara na’teyohshénhserote nihá:ti ne onkwehshón:’a 
wahatihthá:rahkwe’ tsi nahotiyà:tawen’ne’ táhnon tsi niyó:re tsi wahonwatiyé:sahte’. 
Yó:ken tsi niyó:re tsi é:so roti’shatstenhserá:yen táhnon tsi rotirennha’:on tsi ní:yoht aonsahontkwatá:ko’. 
Yonnhá:ten tsi ronatyohkowá:nen yah teshón:ne’s nón:wa wenhniseratényon 
wahonníheye’ ohén:ton tsi niyó:re ahonathonté:’on enshatirihwahserón:ni’ ne Koráhne Raotikoráhsera.
yah tehón:ton tsi enshatirihwahserón:ni’ aorì:wa wa’tká:tahste’ ne aonsahontkwatá:ko’ táhnon aonsakarihwahserón:ni’. 
akwé:kon ne Ratikorahró:non táhnon Koráhne Raotikoráhsera, 
sewahén:ton ténkta’ne, kèn:tho nón:we tsi yakwayanerenhserón:nis kanónhsakon 
aonsakerihwahserón:ni’ tsi nahotiyé:ren ne Kaná:ta tsi rotiyanerenhserón:ni ahonwatì:teron ne ratiksa’okón:’a 
ratiksa’okón:’a Ronnonkwehón:we Tsi Yonteweyenhstáhkwa Ronwati’terontáhkwa.
Nè:ne shé:kon ronnónnhe ne yehati’terón:tahkwe tsi yonteweyenhstáhkwa, 
akwé:kon ne kahwatsire’shón:’a táhnon tsi ratinakera’tsherá:ke, 
Koráhne Kakoráhsera ó:nen kayén:tere’s tsi yah tetkayé:ri tsi wahonwatiya’tón’neke’ tsi ratì:teron 
yákwehre aonsayakwarihwahserón:ni’ tsi eh niyonkwayé:ren. 
Ó:nen wa’akwattóke’ tsi wa’tyakhikháhsi’ ne ratiksa’okón:’a táhnon raotihwá:tsire, 
yah teyonkwayenterè:’on tsi enhatikwé:ni’ ne Ronnonkwehón:we tahonwatíhsnye’ ne ronwatiyen’okón:’a 
yakwahská:neks aonsayakwarihwahserón:ni’ tsi eh niyonkwayé:ren. 
Ó:nen wa’akwáttoke’ tsi sótsi yotkà:te wahonwatiyé:sahte’ ne ratiksa’okón:’a 
yah teyorihwató:ken tsi ní:yoht tsi ronwati’nikòn:rarahkwe 
yákwehre aonsayakwarihwahserón:ni’ tsi yah tha’tekwahsnyé:non. 
Yah nek ne tha’tesewatohétston shisewaksa’okón:’a.
yah tesewakwényon ne tayetshihsnyé:non ne yetshiyen’okón:’a ne tóhsa ne shà:kat tha’tahontóhetste’ 
Sótsi karì:wes ó:nen sewahnenhsà:ke shikáhere ne yókste. 
Ne tkayé:ri tsi í:’i onkwá:wenk tsi yókste tsi Tewakoráhsera. 
Yah káneka teyonáktote ne Kaná:ta nón:we ne eh nika’nikonhrò:ten’s tsi niká:yen ronateryen’tatshénryon
Ó:nen karì:wes tsi náhe shisewayo’tátye ne aetsisewatkwatá:ko’ tsi nisewaya’tawèn:’on táhnon enkwakya’tánhahse’.
Kaná:ta Raotikoráhsera yákwehre aonsayakwarihwahserón:ni’ tsi niyó:re tsi yah tetkwanhé:’on
yakwarihwanónhtha ne aesewayé:na’ ne Tsyonkwehón:we sewèn:teron Kanatakónhshon tsi niyó:re tsi yah tekwaya’takenhà:’on.
yonkwayo’tátye aonsakarihwahserón:ni’ táhnon akarihwayenawá:kon tsi niyo’nikonhráksen tsi nihotiya’tawen:’on
yahonwanaténnyehte’ Ronnonkwehón:we Tsi Yonteweyenhstáhkwa Ronwati’terontáhkhwa, 
yákwehre ahatirihwayé:na’ kariwíson tyotáhsawe Seskehkó:wa tyóhton yawén:re shískare.
Né:’e wahatirihwísa’ tsi wahonnityohkón:ni’ Ronnonkwehón:we Tsi Yonteweyenhstáhkhwa Ronwati’terontáhkhwa
Tsi Tewarihwí:yohste táhnon Tsi Tewarihwahserón:ni. 
ronwatinaktotá:ni ne ahatiweyentéhta’ne’ ne akwé:kon Korahró:non tsi kayanerénhsera ne Ronnonkwehón:we 
Yorihwató:ken tsi ohén:ton nyenkahawíhten tsi na’tetewátere ne Ronnonkwehón:we 
tánon Ratikorahró:non, 
tsi niyonkwakarò:ten tsi nityonkwé:non, taetewataterihwakwénnyenhste’
tewahská:neks ne skáhne ohén:ton nyaétewe’.
á:se tsi tsyonkwa’nikonhrayén:ta’s tsi kahwatsirahní:ron, kanakera’tsherahní:ron táhnon ka’shátste tsi niyonkwarihò:ten 
yenká:yehste’ ne tewakwé:kon sénha aetewa’shátste’ne’ tsi tewanakera’tsherá:ke.
