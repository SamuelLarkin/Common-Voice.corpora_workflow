Nè:ne yah tehatiyenté:ri nè:ne tayonshéntho’, ne ó:ni nè:ne aya’íheye’.
Ne káti kenh í:ken Tehninotá:ton ne tsi nón:we tehnì:teron.
Eh káti ní:yoht ne niya’tewenhniserá:ke ne tehóhsnye ne rokerothí:yas.
Yah othé:nen thakèn:ron’.
Ok ó:nen tsi ní:yoht yah thayonthró:ri’ ónhka ne Ro’níha.
Ó:nen ne rennonhtónnyon.
Á:kare ó:nen tontáhsawen’ ó:nen wahononhwákten’.
Oh né:’e nenyá:wen’ne’.
E’thò:ne ó:nen tenhsahshéntho’ ok thentewennónhton’.
Ó:nen táhnon sénha íhsi nón:we tsi nahò:ten wahshakohró:ri’.
E’thò:ne ó:nen oronto’tsherá:kon wahonwaya’títa’.
Ó:ya ok na’tetyoyè:ren ne ayako’nikonhrawénrye’.
Yah ki’ thaón:ton’ ne tayontó:tate’.
Ó:nen ó:ya ok tsyontaterho’tón:ni’, yah ki’ tewá:tons tayontó:tate’.
E’thò:ne káti ó:nen ya’akotiya’taráthenhste’ táhnon wa’kontinontékhsi’.
Ó:nen wáhi wa’ontkáhtho’ ne Rawenhé:yon.
Ne káti ne óksa ok wa’óntkahwe’ ne tsi teyonhshénthos.
Ne ó:ni ne eh ní:yoht skén:nen tsyennonhtónnyon.
Akwáh wa’karì:wehse’ ó:nen á:re tonsayonhshéntho’.
Akwáh káti á:re ken’ náhe, ó:nen á:re tontayontáthsnenhte’.
Ó:nen á:re skén:nen thitsyakotkahri’tsheronnihátye’se.
Ó:nen káti e’thò:ne ó:nen wahatinekotón:ni’ ne ó:ni wahatinekotó:ten’.
Í:non ne tsi tkarahkwíneken’s nonká:ti eh thanákere, 
E’thò:ne ó:nen yonsayeráthen’ tsi nón:we tkáhere ne Rawenhé:yon.
Nok ne aontahotátike’ yah ná:’a ne ónhka teyakothonté:’on.
Eh káti ní:yoht thiyakóhthare, sewatyé:ren wa’aì:ron’, Yo,
Sewatyé:ren ó:nen tayakoyéhshon’.
Ne káti ne tsi yonthró:ri ne Akaónha nè:ne Ro’níha.
E’thò:ne káti ó:nen sayónhkete’.
Enshirihwanón:tonhse’ káti ne Rake’níha.
Eh káti ní:yoht tsi nón:we tontakáhkete’.
Wahèn:ron’, yá:ken, Yáhten se tesaya’tahtón:’on.
E’thò:ne káti ó:nen tontayónthsnenhte’ nok á:re tsyakohténtyon.
Yah kató:ken othé:nen thiyeyakotsteríhston.
Eh káti ní:yoht né:’e ne yakohstoróntye ne tsi yonthahí:ne.
Satoríhshen, ó:nen ónhte tesahwishenhé:yon.
Wahen’nikónrya’ke’ yah se tha’tayé:ta’ne’.
Nok ki’ yah tha’teyakotá:’on.
Nok á:kare ó:nen ya’ehèn:tara’ne’ kahentowá:nen.
Eh káti niyahá:’en’.
Tahatá:ti’ káti wahèn:ron’, É:ren na’katsyénhati ka’ sátyen.
Waháhsa’ e’thò:ne ó:nen wahshakotskárhahse’ tsi ya’tehahsì:tayen’.
Ne káti wahèn:ron’, Ken’ enhsá:rate’.
E’thò:ne káti ó:nen eh wa’ón:rate’ nok ó:ni ne Raónha wahá:rate’.
Yah tehonahrá:ton, ne ok ne wa’thyarahsi’tà:rike’.
Nok ne ó:nen sha’órhen’ne’ ó:nen wahyatkétsko’.
ó:nen ne Raónha wahaté:ka’te’.
ó:nen wahèn:ron’, Sayó’ten.
Yakoyó’te ens ne yehnenhwáhshen.
Enhstsihskón:ni’ kanenhanawénhton.
Énhskat ok tayehsisáhtenhte’ nok wa’ethe’serísa’.
Ó:nen wáhi ó:nen yenyethè:serohwe’, wahèn:ron’, Satsheronnyahsyón:ko.
E’thò:ne káti wa’ontsheronnyahsyón:ko’.
Ne akwáh tsi ní:yoht ne yah teyakoteryèn:tare.
Eh káti takeniyà:ken’ne’ tekenikowá:nen È:rhar.
Wahèn:ron’, Sasenirá:kehw yehayenhsa’kéhshon yotsihskwarényon.
Ne káti, yá:ken, ne ó:nen sha’kenísa’ ne akwáh ok thitsyenekwénhsote.
E’thò:ne ó:nen wahèn:ron’, Ó:nen sasatsherón:ni.
E’thò:ne ó:nen sayontsherón:ni’.
ó:nen wáhi wa’ká:ri’ ne yetshikhonnyenni.
E’thò:ne ó:nen wa’tkyatskà:hon’.
ó:nen káti wa’onkenínyake’.
Ne káti ne tsi na’awénhseron’ ne tsi ó:nen náhe eh yeyá:ko.
Áhsen, yá:ken, na’onnón:wete’ táhnon yah énhskat tehonahrá:ton.
Enkhe’wà:ranonte’ ne Sonkwè:ta.
Tó:kenske, yá:ken, onta’tsyó:roke, ne akwáh ohstón:ha ok tétkare.
E’thò:ne ó:nen á:re saha’tsyó:roke’ ne á:re ne akwáh ohstón:ha ok tétkare.
Eh thiyahà:sahte’ ne o’wà:ronk yah teyonahnón:’on.
Áhsen, yá:ken, naháteratste’ taha’wahraní:serenhte’.
Thó:ha ens, yá:ken, wa’ká:nahne’ ne tsi nikanónhsat.
Ón:wa wa’ká:nahne’.
Ó:nen káti yensehsata’therakéhtate’ kenh í:ken Ohskennón:ton yo’wahráthen.
E’thò:ne ó:nen ensehsatkehtáhsi’.
Ó:nen táhnon yah othé:nen teyókste sayonta’therakéhtate’.
Ne káti ne tsi niyakohtentyonhátye’ tayakoksténhsere’.
Wa’ka’wahrá:nahne’ ne tsi niyonákta ne kanónhsakon.
E’thò:ne wa’aì:ron’, Entshisewa’wahranontenhátye’.
Táhnon, e’thò:ne ó:nen ne Akaonkwè:ta ó:nen wà:tyehkwe’ ne yo’wahráthen.
Onenhstakèn:ra yenyokén:nore’ tsi náhe entsisewentáhseke’.
Ne káti ne ó:nen tayò:karahwe’ wa’okén:nore’ Ó:nenhste ahsontakwé:kon.
Eh káti nontontyé:rate’ wahotinenhstaká:ten’ne’ ne ó:nen sha’órhen’.
Tó:kenhske káti wa’onhskwahrón:ko’ ó:nen e’thò:ne wahotí:tahwe’.
Ne káti ne ó:nen shiyonsá:yonwe’.
Táhnon ó:nen ne é’tho ní:yoht wáhi enhskáthne nì:teron, Ró:ne se wáhi.
Á:kare ó:nen wahèn:ron’, Wakenonhwáktani.
Ne ná:’a raotiráhkwa ne eh nón:we nihatinákere.
Ne wahshakawénhahse’ ne Ró:ne.
E’thò:ne ó:nen ya’tyontshà:kete’ ohshón:wakon eh ya’teyekánere.
Akwáh ok eh nítsyoht ne tsi niyohtòn:ne’ árekho shihotirontotákwen.
Yah othé:nen ó:ya thayontkáhtho’.
Yah othé:nen teyakoteryèn:tare tsi nahò:ten ya’ontkáhtho’.
Ne káti ne ohnekà:ke yotihonwa’keronnyòn:ne’se niya’tekahsoratsherà:ke.
Wahèn:ron’, È:neken se tayeya’tóntye’.
Ya’thotirihwayèn:ta’se’ ne Ranyahtenhkó:wa yahonwaronhyénhare’.
Nok tyotyerénhton yahshakotónnyehte’ yotityohkowá:nen ne Sorahokón:ha.
Wa’tkontí:ten’ táhnon ya’tyakonáterahte’ è:neken.
Eh tayeya’tá:ra’ne’ ne kontihshòn:ne.
Ya’tekayé:ri ne Ranyahtenhkó:wa ó:nen rote’nowa’keráhkwen.
É’tho ra’nowà:ke eh ya’akotì:teron’.
Ta, e’thò:ne skáthshon tonté:ra’te’ wahonthonrón:nyon’.
E’thò:ne Tsyenní:to wahate’nyén:ten’ wahathón:ro’.
Karì:wehse ok tha’teyotentón:ni.
E’thò:ne wahonné:sake’ rahsnonhsò:kon yah káneka teshronhwentsyenhá:wi.
E’thò:ne Tawí:ne wahèn:ron’, To í:’i nón:wa skate’nyén:ten.
E’thò:ne ó:nen wahathón:ro’.
E’thò:ne ó:ni ná:’a ne wahonné:sake’ rahsnonhsò:kon.
Yah ki’ ó:ni ná:’a né:’e teshronhwentsyenhá:wi.
E’thò:ne Anókyen wahèn:ron’, Í:’i ó:ni enwakahtá:ko’.
Ó:nen káti wahathón:ro’.
Sénha ná:’a ne wa’karì:wehse’ rothonróhon.
Nok á:kare ó:nen sahatya’tà:kerahkwe’ rawenheyonhátye ó:ni na’ né:’e.
Wahathonryò:kten’.
E’thò:ne ó:nen ne wáhontste’ thí:ken onawà:tsta.
Wahatinawa’tstárho’ ka’nowaktátye ne Ranyahtenhkó:wa.
Ó:nen ens ó:ya ok ne Anókyen sahathón:ro’ wahanawa’tstakóha’.
Sahatya’tà:kerahkwe’ ens rawenheyonhátye.
E’thò:ne ne Tsyonnyatarèn:ton ó:nen wahèn:ron’, Ó:nen é’tho.
Ó:nen enkakwé:ni’.
Ó:nen wáhi kenh í:ken Yakón:kwe eh yetskwáhere Ranyahtenhkó:wa ra’nowà:ke.
Akwáh é’tho tsi na’karì:wehse’ ó:nen káti wa’akó:tahwe’.
Nok á:kare ó:nen sayé:ye’.
E’thò:ne ó:nen wa’ontkáhtho’ Ó:se yotkwirón:ni tsi tewatsyaktátye.
Ó:nen wáhi ó:ni wa’onte’skontón:nyon’.
Ó:nen ó:ni wa’tyontskà:hon’.
Ne káti ó:nen sha’ekhwèn:ta’ne’ tonsayontkahthónnyonhwe’.
Eh káti ní:yoht tsi wathawinóntye’.
Yohsnó:re yotonhwentsyatehyaronhátye.
Ó:nen wáhi eh kenì:teron ne Akoyén:’a.
Akwáh yonehrákwat yohsnó:re tsi yakotehyaróntye ne Eksá:’a.
Ne káti ne ó:nen shiyakotehyaróntye ó:nen wáhi Eyà:tase ón:ton’.
Yononha’tsí:wa’; yah ónhka ó:ya káneka té:yen’s ne Ón:kwe.
Tóhsa enhsathón:tate’.
Enhsì:ron’ ens nyá:rehkwe’ ki’ enkhehró:ri’ ne Ihsténha.
Ó:nen káti eh niyohtonhátye.
Ó:ya ok ens íshre’ wahshakorihwanontónnyon’ ne ahotínyake’.
Ne eh ki’ ens wa’aì:ron’, Nyárehkwe’ enkhehró:ri’ ne Ihsténha.
Wa’aì:ron’ ne Akokstén:ha Ne ki’ enkayé:rite’ ne ensenínyake’.
E’thò:ne ó:nen eh sá:yenhte’ tsi nón:we íthrate ne Ranekénhteron.
Wa’aì:ron’ ne Eyà:tase - Ayonkenínyake’, yá:ken.
Ne káti shiya’káhewe’ tsi nón:we nihonà:ton e’thò:ne káti sà:rawe’.
Ó:nen káti wahshakothsina’tónhahse’.
Nok yah ki’ tehonahrá:ton ne Eyà:tase.
E’thò:ne ó:nen sahahtén:ti’.
Yah nonwén:ton tha’tethawé:non.
Ne káti ne ó:nen shiyakotenhniseríhese wa’akoksa’tayèn:ta’ne’ tehníkhen.
Shayà:tat rá:ton - Ken’ nón:we tenteniyakénhtahkwe’.
Sénha ne niyoré:’a ahse’kén satkáhtho ok thiya’teyohswathényon.
Nok ne shayà:tat rá:ton - Yáhten.
Enyethíryo’, wáhi na’ né:’e.
Tentyatkarhaté:ni ehtà:ke nonká:ti niyenhéntene’.
Nok ó:ya ki’ nón:wa nahò:ten tonsaharihwakéhnha’.
Yah tehathón:tats ne shayà:tat tsi rá:ton - Í:se shent.
Rá:ton - Yáhten.
Í:se shent.
Ta, e’thò:ne ó:nen ne shayà:tat wahathón:tate’ raónha enháhente’.
E’thò:ne ó:nen wa’thatkarhaté:ni’ yahakontátyehte’ wahennákerate’.
Nok ákte ne nón:we wahayakénhtahkwe’.
Enhonhrò:kon wahayakénhtahkwe’.
Ta, wahshakóryo’ na’ né:’e Ro’nihsténha.
E’thò:ne wa’thonwayà:tahkwe’ wahonwakwatá:ko’ ó:ni na’ né:’e.
Wa’éhsa’ ó:nen skáthne wahonwatiya’tyón:nite’ ne thohén:ton.
Shayà:tat tahatá:ti’ wahèn:ron’, Raónha ki’ wáhi.
Aóskon tawíhskara ne’ raoyeròn:ke.
Teyotarotátye raonontsihstakén:yate’ yohyo’thí:ye tawíhskara se.
Ne wáhi karihón:ni yenhonhrò:kon wahayakénhtahkwe’.
Nok ne shayà:tat ne tkayé:ri ne Ón:kwe nihayeron’tò:ten.
Tahatá:ti’ wahèn:ron’, Raónha se wahshakóryo’.
Tontahatá:ti’ ne shayà:tat wahèn:ron’, Yáhten se.
Sahèn:ron’, Se raónha wahshakóryo’.
Ká:ron ní:se tsi nenhse’shátsteke’ ne tsi tenhsehswathè:ten’.
Tyótkon kató:ken enyora’nentá:kon, yah tenkyahtentyè:seke’.
Yah ónhka ne ó:ya thá:yontste’, ne ok ne Onkenohá:’a.
Eh íthre’se ohontakónhshon.
Wahs, nyoh káte’i, íhsi nón:we niyaháhse’.
Tó:kenske káti íhsi nonká:ti yonsá:re’.
Á:kare ó:nen wahata’ennón:ni’, kayèn:kwire ó:ni wahrón:ni’.
Ó:nen wáhi royen’enhátye’se.
É:ren ok íshre’ se, ahse’kén ó:nen se wáhi akwáh kenh watonhwéntsya.
Yotehyaróntye se wáhi ne onhwéntsya.
Ne káti sewatyé:ren kanonhsákta sá:rehte’.
Wahatkáhtho’ ne shayà:tat ne Yatate’kén:’a ro’én:nayen kayèn:kwire ó:ni.
Ta, e’thò:ne ó:nen wahonwa’ennónnyen’ nok ó:ni ne kayèn:kwire.
Ta, ó:nen wáhi tehnitsyá:ron rona’én:nayen nok ó:ni kayèn:kwire.
Ta, ó:nen wáhi tehonatawénrye, rotiyen’enhátye’se.
Eh yahyanohkote’ táhnon eh kenthohkwáhere Tsi’ténha.
Yah káneka tekahné:ko’.
Ó:nen yahatkáhtho’ kanónhsakon wahó:ken’ Rón:kwe eh thèn:teron.
Ó:nen wahèn:ron’ ne kanónhsakon thèn:teron, Kasatáweya’te’.
Ráton ens wáhi í:se shéryo ne Yetshi’nihstenhakénha.
Ne tsi teyakotíhen raónha ronwanorónhkwa, nok ní:se yáhten.
Kenh káti konya’ennonnyén:ni, nok ó:ni ne kayèn:kwire.
Koh káti.
Ta, e’thò:ne ó:nen wahayé:na’.
Akwáh yonehrákwat yorà:se.
Wa’aì:ron’ ens Íhsi nón:we yaháhse’.
Yah tha’tewakatonhwentsyó:ni ne takonkánerake’.
í:se wáhi se shéryo ne Kheyén:’a.
Ta, eh ens niyerihò:ten tsi yakóhthare.
Ta, ó:nen á:re ó:ya.
Kenh wáhi tekanonhkwényake tekonterón:weks Ó:nenhste ne yenséhshawe’.
E’thò:ne ó:nen wahayé:na’.
Ó:nen ó:ni e’thò:ne ó:nen wahohró:ri’ wahèn:ron’, Í:’i na’ Konyén:’a.
Ne’ na’ wahèn:ron’ ne eh nihonónhsote nè:ne Ranyahtenhkó:wa kenh í:ken.
Ta, e’thò:ne ó:nen sahahtén:ti’ ne Ranekénhteron.
Ó:nen táhnon, Wáhta Oterontonníha yónkyats.
Ne káti ne tsi ens niyó:re niyahatákhe’ .
Ta, e’thò:ne ne nón:wa Kontiryo’ó:kon wahshakotiya’tonnyányon’.
Ónhka ok ens wahathón:tate’ wahèn:ron’, Í:’i ki’ enkathonkárya’ke.
Ohkwá:ri, ki, wahathonkárya’ke’.
E’thò:ne ó:nen wahaterihwáksa’te’.
Akwáh yonehrákwat, teyotenonhyaníhton, yóttheron.
Wahonnì:ron’, Yah ki’ í:se thahsathonkárya’ke’.
Ta, ó:nen wáhi ó:ya ok ens shothonkaryà:kon.
Yah ki’ thakayé:rite’ sótsi ens rotiweyennatshá:ni ne wahatewirakénha’.
Ta, eh káti wáhi ní:yoht ó:ya ok shothonkaryà:kon.
Nok á:kare ó:nen Orí:te wahèn:ron’, Ó:nen ki’ í:’i enkathonkárya’ke’.
E’thò:ne ó:nen ne Orí:te wa’katyè:shon’ yohtharátye’se.
Sewatyé:ren ó:nen á:re okwirà:ke shennitskwà:ren’.
Nahé:’a ok ens nok á:re tonsaká:ten’, sakatyéhshon’ yohtharátye’se.
Ó:nen wahonnì:ron’, Ó:nen ne yenkayé:rite’.
Ne káti ne Tawíhskaron eh tehakánere ne tsi nihatyérha ne Oterontonníha.
ó:nen táhnon wáhi tahona’ké:ren’ ó:nen wahaya’tonnyányon’ ó:ni.
Tsi’ténha wahaya’tón:ni’ ne tsi roteryèn:tare.
Ne káti ne tsi ó:nen wahaya’tísa’ wahátkahwe’, ó:nen ki’ wa’ká:ten’.
Tó:kenhske ki’ ón:ton’ wa’ká:ten’.
Ok ken’ thiya’kátye’ nok yah ki’ Tsi’ténha teyotón:’on.
Ne wáhi wahaya’tísa’ nón:wa ne tewayenté:ri Yakohónhtariks konwá:yats.
Ó:nen wáhi wa’tkontawénrye’ ne tsi yonhwentsyá:te.
Ó:nen wáhi wa’thatawénrye’ wahshakoya’tísake’.
Ta, e’thò:ne ó:nen wà:rehte’.
Yah se wáhi tewakè:ron ne tsi kyonnhéton kèn:tho kenh ensewanhotónhake’.
Wakè:ron wáhi tentsyatawenryéhake’ ne tsi wakonhwentsyatá:ton.
Ta e’thò:ne ó:nen tó:kenhske tontakontiyá:ken’ne’.
Ne káti ne akwáh yokontátye eh yétene’ tsi nón:we niyethinhó:ton.
Nè:ne Oterontonníha rá:ton - Tóhsa saseninhó:ton.
Sénha ok tontahnitstenhrá:ren’ ne Tawíhskaron nok ne Rohsótha.
E’thò:ne ne Oterontonníha eh niyahà:re’ tsi nón:we wahoyo’tátye’.
Taharihwa’será:ko’ wahèn:ron’, Wakathahonnihátye’.
Yah wáhi teyoyánere tsi nisa’nikonhrò:ten.
Ó:nen wáhi yah tehothontá:ton ne ahátkahwe’ ne tsi rotahskonnihátye.
Ne tsi nahò:ten konwá:yats ne Tsi’ténha Swiwihkó:wa.
Tontá:ti’ ne Tsi’ténha wa’kèn:ron’, Yoh.
E’thò:ne ó:nen tó:kenhske wa’oya’tísake’ ne Taráktarak.
Á:kare ó:nen wa’oya’tatshén:ri’ táhnon wa’oyé:na’ ne ó:ni ne wa’óryo’.
Kahserowá:nen kahserákon ontehserá:ren’.
Ó:nen se ok wáhi tonthatitenhstáhtsi’ nok tehonarahtá:ton.
Ne akwáh kèn:ye yohnawen’tónnyon tyotiyakén:’on ne Onenhstà:ke.
Wa’aì:ron’ ne Rohsótha - Ka’ nisáhen.
Tahèn:ron’, Rake’níha rakwá:wi.
Yahonteríhsya’te’ ne tsi kèn:ye yotiyaken’onhátye ne eh rotè:skonte.
E’thò:ne ka’nikáhtakon ya’ón:weron’.
Akwáh ens ayeronhyakénhtsi’ ne tsi enyenà:tarake’.
Eh ens nenyeyérhake’ ne ka’nikáhta nok ó:ni ne ahsísa.
Akaónha ne yakóhson.
Ta, e’thò:ne wà:rehre’ A’nyónh yorihwanehrákwat tsi na’á:wen’.
E’thò:ne ó:nen sahahtén:ti’. Yahà:rawe’ yah káti káneka ne karáhkwa.
Tawíhskaron nok ó:ni ne Rohsótha yah ó:ni ne’ káneka.
E’thò:ne ne ó:nen wa’thatkahtónnyon’.
Wahatkáhtho’ káti tetyohswáthe tsi ní:yoht ne tetyawén:tote.
ó:nen e’thò:ne waho’nikonhrayèn:ta’ne’ eh nón:we yeká:yen ne karáhkwa.
Ta, e’thò:ne ó:nen wahonthonnyón:ni’.
Enhskáthne ne tsi kerhì:ton karenhakén:yate eh yekáhere’ ne karáhkwa.
Nok ne Tawí:ne kahonwé:ya ní:se enhsate’nikonhraren’.
É’tho káti tó:kenhske na’á:wen’.
E’thò:ne ó:nen tontahatyà:ten’te’, sahará:ta’ne’ onhwentsyà:ke.
E’thò:ne ne Takwa’áhsar ó:nen tahahseriye’tatirón:ten’.
Tó:kenhske káti wa’karontyé:nen’ne’.
E’thò:ne ne Tahonhtanéken tahaya’takontátyehte’ wà:thrahkwe’ ne karáhkwa.
Ó:nen se wáhi ok eh tehnitákhe ne Tawíhskaron nok ó:ni ne Rohsótha.
Ó:nen wáhi Tahonhtané:ken wahaté:ko’, yonsaháhawe’ ne karáhkwa.
Ó:nen wáhi wahonwahseréhshon’. Rotkwatonhwétye’se ne ohskawakónhshon.
Ok shihatákhe’ yonsahatíta’.
Ronwanahríhstha’, nok yah tehothontá:ton.
E’thò:ne wáhi ó:nen entyò:karahwe’ ne tsi yonhwentsyá:te.
Tsi tkarahkwíneken’s enkonwayátsheke.
Ta, E’thò:ne tontehsathará:tate’.
Wahèn:ron’, Sewatyé:ren enkanahnónhake’ ne tsi tenyesakánerake’.
E’thò:ne ó:nen á:re niwá:’a tsi tentehsatehyá:ron’ sewahsontátshon.
Ta, eh ní:se nenyohtónhake’ ne tsi enhsya’tá:teke’.
Eh tehakánere’ ne Yatate’kén:’a Tawíhskaron.
Ne káti wáhi ne tsi ó:nen wahshakaónnhehte’ skáhne wahshakò:teron’.
Ne ok ne wahshakotkáhtho’ ákte nón:we nonká:ti niyonsà:re’.
Ne káti ne ó:nen á:re sà:rawe’ kató:ken ní:yoht rotí:tahs.
Ó:nen wáhi wahshakote’nikonhrá:ren’ wà:rehre’ Oh shí:ken ne nenyá:wen’
Yah káti tekarì:wes ne Yakón:kwe ó:nen wa’é:ye’.
E’thò:ne wa’ontkétsko’.
E’thò:ne ó:nen wahá:ye’.
yah se wáhi tesakwényon nè:ne náhsyere’ ne í:’i tsi niwakyerenhátye.
Ó:nen wáhi e’thò:ne tonsahyatekháhsi’.
Sahatken’senyón:ha’ ne tsi nihohsa’ánhon.
Á:kare káti ne Oterontonníha kanyataraktátye eh ì:re.
É’tho káti wahó:ken’ ne Tawíhskaron eh ratátye’se.
Tahatá:ti’ ne Tawíhskaron wahèn:ron’, Wahiya’tón:ni’ wáhi ne Rón:kwe.
To káti tekkánerak ratoryahnerón:ko ó:nen táhnon ahatkétsko’.
To, tahá:ta’ne’ nok ó:ni ahahtén:ti’.
Ta, e’thò:ne ne Tawíhskaron wahèn:ron’, Háo’, satkétsko.
Yah othé:nen tehotoryà:neron ne raya’tyón:ni.
E’thò:ne ne Oterontonníha wahèn:ron’, Ne wáhi shiká:ton.
Yah se wáhi tesakwényon tsi ní:’i ní:yoht.
Ne ok ken ne tyótkon eh enhaya’tyón:nike’.
Yah, se wáhi tesakwényon ne náhsyere’ tsi nikatyérha’.
Ta, e’thò:ne wáhi ne Tawíhskaron wahèn:ron’, To, káti í:se eh tsyónnhet.
Tó:kenhske káti ne Oterontonníha wahathón:tate’.
Yón:kwe ó:ni ok skáhne tsi shakoya’tón:ni’.
Ne Oterontonníha tetsyá:ron shakaonnhé:ton.
Nok tókat tenyakotonhwéntsyohse’ ne aonsayónhkete’.
Nok ne Tawíhskaron shohetkénhton, shoríhsyon.
Ta, ne káti wáhi nè:ne á:re yeshó:ti’.
Ó:nen wáhi ne Oterontonníha wahatsyenhó:wanahte’.
Onennóhkara ohwá:tsihste ne wahréntho’.
Ó:nen wáhi ne Tawíhskaron rá:ton - Sótsi na’satsyenhowanáhton’.
Tóhsa ó:ya sasehwatsihstóntho’.
Nok ne Oterontonníha sénha ok ens sahahwatsihstóntho’.
Ó:nen ens wáhi sénha wa’katsyenhowánha’.
Ó:nen ó:ni ronakhwén:’on.
Ne káti ne Oterontonníha ne tsi ó:ya ok ens sahaté:ka’te’.
Ó:nen ki’ tehothenhtakénrye.
E’thò:ne ó:nen eh tontahatákhe’ tsi rotinónhsote.
Ne káti wahoyenhtányon’ ne óhonte ne shahá:wi.
Ta, ó:nen wáhi wahyaterí:yo’, nè:ne óhonte ne shahá:wi ne wahoyenhtányon’.
Ne káti ó:nen tsi sà:rawe’ ok shihaya’takontátye’ ne wahoyenhtányon’.
Yah á:re teyotón:’on ne ahohrenanyónhake’.
Eh káti ní:yoht royenhtanyòn:ne’ tsi tehnitákhe’se’.
E’thò:ne ne Tawíhskaron wahaté:ko’.
Ó:nen ne Oterontonníha wahóhsere’.
Ó:nen wáhi wa’thyaráhtate’.
Onhwentsyakwé:kon na’tontahnitákhehte’.
Wa’tewató:ko’ ens ne tawíhskara ne ó:nen wa’thóhkwa’te’.
Á:kare káti ó:nen yahóryo’.
Eh nón:we nihoya’tyenén:’on ne ó:nen shahóryo’.
Ótya’ke è:neken tyonhwentsyá:te, yonontahrónnyon’.
Ótya’ke ehtà:ke na’ né:’e.
Ne káti ne Oterontonníha ens ne tsi tehotawénrye, eh wahó:ken’ Rón:kwe.
Wahèn:ron’ ne Oterontonníha, Oh nisatyerenhátye.
Taharihwa’será:ko’ ne shayà:tat wahèn:ron’, Sewakatken’sehátye.
Kató:ken kenh ní:yoht ne wakonhwentsyatá:ton.
Tontahatá:ti’ ne shayà:tat wahèn:ron’, Yáhten. Í:’i se wakonhwentsíson.
Ká:ron tsya’tákta entéhskwite’.
Tókat enhskwé:ni’ tó:kenhske ki’ wáhi í:se sonhwentsíson.
Ne ok ne ontehsatáti’ ne ká:ron aontóntkwite’ ne tho í:ken yonontatátye.
Wahèn:ron’, Ó:nen káti.
E’thò:ne wáhi ne shayà:tat wahèn:ron’, Eh ki’ nenyá:wen’ne’.
Kya’tákta eh téhsta’n.
Nok eh tyonón:tate kató:ken ne ní:yoht ne eh tyonón:tate.
Yah ká:ron tetyotkwí:ton.
Tontahatá:ti’ ne Oterontonníha wahèn:ron’, Eh káti nénkyere’.
Wahohso’nyenhtóhsere’ ne tsi teyotstèn:re.
E’thò:ne ne Oterontonníha wahèn:ron’, Ó:nen tesatkarhaté:ni.
Yahsatkáhtho’ ne tsi niyonontatátye.
Tahatá:ti’ ne Oterontonníha wahèn:ron’, Tó:kenhske ki’ eh nenyá:wen’ne’.
Akón:wara ne Ón:kwe enyesana’tónhkwake’ ó:nen táhnon Onkwahsótha ó:ni.
E’thò:ne wáhi ne Oterontonníha wahèn:ron’, Oh nisatyerenhátye.
Wahèn:ron’ ne shayà:tat - Wa’tewakatonhwéntsyohse’ ki’ ne akón:ken’.
Wahèn:ron’ ne Oterontonníha - Tó:kenhske wáhi.
Tókat káti sathontá:ton tsi nahò:ten ká:ton enkonyé:nawa’se’.
Tontahatá:ti’ ne shayà:tat wahèn:ron’, Wakkwényon.
Tontahèn:ron’ ne Oterontonníha - To, káti katkáhtho tsi nénhsyere’.
Tontahatá:ti’ ne shayà:tat wahèn:ron’, Yo.
E’thò:ne ó:nen è:neken niyonsà:re’ tsi nón:we tyotshá:tare.
Ó:nen á:re wáhi saká:wehre’ ó:nen táhnon tewennine’karáhwas.
Yonehrakwahtonhátye ne káti wáhi entkennorahseróhetste’.
E’thò:ne ó:nen eh sà:rawe’ tsi nón:we nì:re’se ne Oterontonníha.
Tóhsa káti nonwén:ton, kasa’serén:nonte.
Í:se na’ né:’e ensaterihwayenníhake ne tensewahnyó:take’.
Ó:nen káti wáhi wa’kerihò:kten’.
Ó:nen káti ní:se eh ní:yoht tsi wahsaterihón:ten’.
Ne Ón:kwe enyesana’tónhkwake’ ne Rakhsótha ne Rawennotátye’se.
E’thò:ne wáhi ó:nen tonsakyatekháhsi’.
É’tho niká:kares.