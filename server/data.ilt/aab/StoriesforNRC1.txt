Sha’tekanatí:hen, tsi nón:we thatinákere ne ronatkannón:ni, oròn:ya nikanonhsò:ten tká:yen.
Kanonhsí:yo nen’ né:’e, kowá:nen nok kanó:ron.
Ranekénhteron raó:wenk nek tsi yah tyóhtkon e’tho tethanákerahkwe.  
Shihaksá:’a, ka’serehtsherá:kon then’terón:tahkwe. 
Á:yenhre tsi yah teyoyánere ka’serehtsherá:kon aye’terón:take nek tsi ka’serehtsherí:yo nen’ né:’e.   
Nek tsi yah teka’serehtsherí:yo nè:ne ranekénhteron raó:wenk. 
Akwáh í:ken tsi ró:tenht táhnon akwé:kon yohetkén:’on ne raò:sere aoyeron’tà:ke. 
Yohskèn:rhare táhnon yokahrón:ton thikayeron’takwé:kon. 
Akwé:kon otsísera teyohrí:’on. 
Yah thaonhténtya’te’ ne onòn:tsi tahnon yah tetsyoyó’te ne wa’tarihà:tha.  
Anitskwahráhne ka’serehtsherá:kon wahó:tahwe’. 
Yah tehohsí:rayen táhnon tyóhtkon rawíhstohskwe. 
Yah nonwén:ton tehoserenhtiyó:’on. 
Rawíhstohskwe tsi ró:ta’s né:’e tsi entyè:ke nonká:ti thanákere. 
Yotkà:te sénha yo’tarihénhne ne átste tsi ní:yoht ne ka’serehtsherá:kon. 
Wa’thattsihkwá:’eke’ owisà:ke ne káti ahoya’ta’tarihénhake. 
Ó:ya thiwahsohkò:ten tsi tyowí:sayen eh nón:we; thikaronhyóhskon niwahsohkò:ten.
Thikaronhyóhskon niwahsohko’ténhne ne kà:sere; sha’tewahsohkò:ten tsi tkaronhyá:te éntye ní:kare. 
Nek tsi akwé:kon yohskèn:rhare ne kà:sere nón:wa. 
Skáhne wa’thonttsihkwá:’eke’ ne owisa’kékha tsi’tén:’a ne ranekénhteron. 
Wahonwarihónnyen’ tahattsikhwá:’eke’ shihaksá:’a. 
Wahakwé:ni tsi tehattsikhwá:’eks tsi niyó:re akwáh í:ken tsi raweyén:te. 
Sewenhniserá:tahkwe, wahonwahró:ri’ ne owisa’kékha tsi’tén:’a.
Akwáh í:ken tsi stsihkwaweyénhen e’tho káti ’Ratsihkwaweyénhen’ enkwahsén:non’. 
E’thóhtsi Wahstonhronòn:ke tahsattsihkwa’ékha’.
Enwá:ton é:so nikahwíhstake tahsatèn:tsha’ e’tho nón:we.
Karì:wes wahanonhtonnyón:ko’ ne ranekénhteron. 
Wahanonhtónnyon’ tsi ní:yoht raon’wéhskwani tsi tehattsihkwá:’eks owisà:ke. 
Wahanonhtónnyon’ tsi nihshakonòn:we’s ne owisa’kékha tsi’tén:’a. 
Wahanonhtónnyon’ tsi yah tehononhwé:’on ka’serehtsherahetken’tsherá:kon ahó:ta’we’
yah tehawè:ron tyóhtkon ka’serehtsherá:kon aontahen’terón:take. 
Wahanonhtónnyon’ tsi à:rehre’ kanaktà:ke ahó:ta’we’ tsi tkanonhsí:yo tsi nón:we yah tetsyothó:re.
Wahate’nikonhrísa’ Wahstonhronòn:ke tahaná:tahkwe’ ne káti tahattsihkwa’ékha’.  
Wahshakohró:ri’ owisa’kékha tsi’tén:’a tsi ahshakótka’we’ tahnon akwé:kon wa’oti’nikonhráksen’ne’. 
Yah teyonè:ren ya’thatkón:ten. 
Nikarihwéhsha skennén:’a wa’tkonhshéntho’ e’thò:ne wahonwahró:ri’, wa’konnì:ron’.
E’thóhtsi ahsheyatya’tárhahse’ kentyóhkwa ne owisa’kékha tsi’tén:’a e’tho nón:we.
Wahshakorihwanón:tonhse’ ne ranekénhteron, wahèn:ron:
Enwá:ton ken skáhne tayakwattsihkwá:’eke’ ne owisa’kékha tsi’tén:’a e’tho nón:we?
Hen’hén:, tontahonwarihwa’serákwa’se’.
Wahatshennón:ni’ ne ranekénhteron eh ahotó:ken’se’. 
Enwá:ton skáhne tayakwattsihkwá:’eke’ ne owisa’kékha tsi’tén:’a, wahanonhtónnyon’.
E’tho káti yohsnó:re é’tho yahà:rehte’. 
Shà:rawe’ kaná:takon, tsi tehonttsihkwa’ekstáhkwa yahà:rehte’. 
Yahatáweya’te’ tahnon wa’thyátera’ne’ raya’takwe’ní:yo tsi tehonttsihkwá:’eks raotityóhkwa. 
Ranekénhteron wahohthárhahse’ ne rón:kwe, wahèn:ron’: 
Í:kehre skáhne tayakwattsihkwá:’eke’ kentyóhkwa ne owisa’kékha tsi’tén:’a.
Rón:kwe wahótken’se’ ne ranekénhteron e’thò:ne wahorihwanón:tonhse’, wahèn:ron’:
ónhka káti ní:se?
Ratsihkwaweyénhen yónkyats, taharihwa’será:ko’ ne ranekénhteron.  
Kahsennowá:nen, ne thí:ken, wahèn:ron’ ne rón:kwe. 
Wa’thatahsónteren’ ne ranekénhteron, wahèn:ron’: entyè:ke nonká:ti nitewaké:non. 
Teyakwattsihkwá:’ekskwe ne owisa’kékha tsi’tén:’a e’tho nón:we.
Wahoyéhson’ ne rón:kwe e’thò:ne wahèn:ron’, Tó:kenhske ken?  
Owisà:ke niyahayé:rate’ ne rón:kwe tsi nón:we oyé:ri nihá:ti tehonto’tsinehtonhátye.
E’tho owisà:ke yehón:ne’s nón:wa ne Owisa’kékha Tsi’tén:’a. 
Wahonehrá:ko’ ne ranekénhteron shahshakó:ken’ ne Owisa’kékha Tsi’tén:’a. 
Ón:kwe ok nen’ né:’e! wa’thohèn:rehte’. 
Hen’hén:, taharihwa’será:ko’ ne rón:kwe. 
Ónhte í:kehre tsi sénha ratitsihkwaweyénhen tsi ní:se ní:yoht.
Enkonna’tón:hahse’ ónhka nè:ne yetsihkwaweyénhen, wahèn:ron’ ne ranekénhteron. 
E’thò:ne akwáh óksa ok owisákta yahà:rehte’. 
Wahatsherón:ni’ tsi tehonttsihkwá:’eks niwatsheronnya’tsherò:ten. 
Wa’thahné:renke’ ne teyonto’tsinehtáhkwa. 
Wahayé:na’ ne teyonttsihkwá:’eks kà:nhya táhnon owisà:ke waharáta’ne’. 
Raohén:ton, sha’tekawisí:hen, tehoto’tsinehtonhátye shayà:ta nè:ne rotsíhkwayen. 
Ranekénhteron tahatáhsawen’ ahohseréhson’. 
Akwáh óksa ok wahohnhón:tera’ne’.
Wahohnhón:tera’ne’ akwáh nè:ne raónha onawa’tstà:ke roya’tohtarhé:’on.
E’thò:ne wahotsihkwanénhskwahse’.
akwáh nè:ne ayontatetsikhe’tanénhskwahse’ ne owirá:’a.  
wahate’nyén:ten’ ahohnón:tera’ne’ ne ranekénhteron nek tsi yah tehokwényon.
sénha tehó:ka ne ranekénhteron. 
Yohsnó:re wa’thato’tsí:nehte’ tsi tewa’á:rote ne ranekénhteron. 
Wahotkáhtho’ shayà:ta nè:ne ra’aranónhnha. 
E’thò:ne tehahsinó:ken a’á:rakon ya’thróya’ke’.   
Yohsnó:re wa’thatí:ta’ne ne akwé:kon nè:ne ronterò:rokskwe tsi tewanitskwahra’tsherayén:ton. 
Wa’thotihèn:rehte’ tahonwarénhsaron’ tahnon yo’shátste wa’thonhsháro’ke’. 
Ranekénhteron wa’thatkonhsayé:rate’.
Wahohthárhahse’, wahèn:ron’: Tahnon owisa’kékha tsi’tén:’a satatena’tónhkwa.
Wa’thato’tsí:nehte’ ne ranekénhteron tsi rá:tahkwe ne raya’takwe’ní:yo ne Owisa’kékha Tsi’tén:’a.
É:so tsi royéhshon ne rón:kwe. 
Wahohthárhahse’ ne ranekénhteron, wahèn:ron’: Stsihkwaweyénhen, tóhske ki’ wáhi. 
Sénha seweyén:te tsi ní:yoht ne raónha.
né:’e aonhá:’a thaweyén:te tsi tehonttsihkwá:’eks tsi yonhwentsyá:te! 
Í:kehre tahsattsihkwá:’eke’ ne kèn:tho.
Enkonyatkanónnya’te’ tókat ahskwatya’tárhahse’ ne akityóhkwa.
To nenhsekkárya’kse? 
Yah é:so tehahwihstayenté:ri ne ranekénhteron.
Wahanonhtónnyon’ e’thò:ne wahorihwanón:tonhse’ ne rón:kwe, wahèn:ron’: 
Né:’e ken ya’tekayé:ri ne ohwíhsta ne káti enwá:ton’ akatatenonhsahní:nonhse’?
Ónhte í:kehre aonkon’wéhskwen’ aonkí:ta’we’ kanaktà:ke, kanónhsakon.
Wahahsté:rihste’ ne rón:kwe, wahèn:ron’: 
Orihwí:yo ki’ ná:’a. Enwá:ton’ é:so nikanónhsake ahsatathní:nonhse’. 
Wahatonnhà:ren’ ne ranekénhteron, wahèn:ron’: 
Haó. Enkwatya’tárhahse’ ne sentyóhkwa ne Owisa’kékha Tsi’tén:’a. 
Wa’thninentshakarén:ron’ tahnon wahyathsén:narahste’ ne kahyatonhserí:yo ne káti tahnirihwahní:rate’. 
Shaháhsa’ ne ranekénhteron, énhskat million tahahwíhston’ ne rón:kwe e’thò:ne yahayá:ken’ne’.  
Ok thikanatakwé:kon wa’thatawén:rye’ ahanonhsisákha’ nè:ne ahahní:non’. 
E’thò:ne wahatshén:ri’ tsi nahò:ten ré:sakskwe.
Akwáh óksa ok wahanonhsanòn:we’ne’ shahatkáhtho’.
Kanonhsí:yo, kanonhsowá:nen, kanonhsanó:ron. 
Yontawenstahkwa’kó:wa tká:yen ohná:ken nonká:ti. 
Sénha kowá:nen ne yontawenstáhkwa tsi ní:yoht tsi tyowí:sayen tsi tehonttsihkwa’ekstáhkwa. 
Tewáhsen ní:kon yonnonhwétstha ká:yen kanónhsakon tahnon tewáhsen yontahsehtáhkwa. 
Yonte’serehtsherayentáhkwa tká:yen kanonhsákta. 
Tsi nikowá:nen, aón:ton’ oyé:ri nika’serehtsherá:ke ayonte’serehtsherá:yen’ kanónhsakon. 
Tsi nahò:ten aonhá:’at tharihwanòn:we’s ne kanónhsote ne kí:ken: 
thikaronhyóhskon niwahsohkò:ten, sha’tewahsohkò:ten tsi tyowí:sayen tsi tehattsihkwá:’ekskwe 
sha’tewahsohkò:ten tsi tkaronhyá:te éntye ní:kare. 
Sha’tewahsohko’ténhne ó:ni ne kà:sere tsi nón:we ró:tahskwe. 
Sahawehyaráhkwen’ ó:ni ne owisa’kékha tsi’tén:’a nè:ne skáhne tehonttsihkwá:’ekskwe. 
Shakoya’tí:saks ne tsi’tén:’a nè:ne ronatenróhshon.
Akwáh óksa ok wahathón:tate ahahní:non’ kanónhsote. 
Wahará:ko’ ne yonnonhwétstha né:’e aonhá:’a tkowá:nen tsi nón:we ahó:tahwe’.   
Shontayò:karahwe’ wahoserenhtá:ra’ne’ ne ranekénhteron. 
Kanaktà:ke wahatya’tyón:nite’ táhnon wa’thateròn:weke’. 
Wahaterhá:rate’ ahó:tahwe’ nek tsi yah ki’ teyawén:’on. 
Tahà:rate’ ne owisa’kékha tsi’tén:’a nek tsi shé:kon ki’ yah tehotá:’on. 
Karì:wes e’tho ratya’tón:ni, shé:kon royé:’on.
Wahatya’takarhatényon’ nek tsi shé:kon yah tehotá:’on. 
Ahsontakwé:kon wahayè:wate’. 
Ronaktowanen’tsherí:yo nek tsi yah tehokwényon ahó:tahwe’. 
Yah teyothó:re, yah teyówerare kanónhsakon
yon’wé:sen nek tsi yah tehokwényon ahó:tahwe’ 
ase’kén rorennhá:’on ka’serehtsherá:kon ahó:tahwe’. 
Wahotó:ken’se’ tsi yah thaón:ton ahó:tahwe’ kanaktà:ke, kanónhsakon. 
Tehohwihshenhé:yon tahnon yah teho’nikonhrí:yo shahatkétsko’ shonsayórhen’ne’. 
Yahayá:ken’ne’ ahshakoya’tisákha’ ne yontkè:rons nè:ne wahonwatenonhsahní:nonhse’. 
Wahshakohró:ri’ tsi wà:rehre’ taontahshakotenhní:nonhse’. 
Yah thakkwé:ni’ kanónhsakon aonkí:tahwe’, wahshakohró:ri’. 
Í:kehre taontahsekhwíhston’. 
Wa’onthón:tate’ ne yontenonhsakè:rons táhnon tontahonwahwíhston’. 
Oh nenhsateryà:na’ nón:wa? wa’erihwanón:ton’. 
Tká:konte akatatenaktatshénrya’se’ tsi nón:we enwá:ton’ aonkí:tahwe’, taharihwa’será:ko’.  
É:so ó:ya nikanónhsake katkè:rons nè:ne ahsenòn:we’ne’, wa’aì:ron’. 
Wahoyéhson’. Nyá:wen né:’e shà:kat, wahèn:ron’ shahahtén:ti’.  
Oyé:ri nikahí:karake ontóhetste’ ká:ron tsi niyó:re yahà:rawe’ tsi ronte’serehtsherakè:rons. 
Átste rá:tahkwe ne ratkè:rons, royéhson. Enwá:ton ken akonhsyné:nen’ wáten? waharihwanón:ton’. 
Henh. É:so niyonkwá:yen, wahèn:ron’ ne ratkè:rons. 
Nè:ne thikaronhyóhskon niwahsohkò:ten ké:saks, wahè:n:ron’ ne ranekénhteron. 
Énhska ok yonkwá:yen, tontahèn:ron’ ne ratkè:rons. 
Enkhní:non’! Yohsnó:re tontahorihwa’serákwahse’ ne ranekénhteron. 
Nek tsi yah ki’ tesateryèn:tare to nikanó:ron, wahèn:ron’ ne ratkè:rons.  
Yawehronhátye to nikanó:ron. 
E’tho tewakatonhwentsyó:ni, wahèn:ron’ ne ranekénhteron.  
Akwáh óksa ok wahakárya’ke’ ne ranekénhteron e’thò:ne wahatíta’ tahnon wahahtén:ti’. 
Shihotorihátye, wahatkáhtho’ ne yontenhninon’tha’kó:wa táhnon wa’thá:ta’ne’. 
Yahatáweya’te’ táhnon wahahní:non’ ne áhsire nok atkòn:sera.
Sahatíta’ ne kà:sere táhnon waható:ri’ tsi niyó:re yahà:rawe’ tsi tehonttsikhwa’ekstáhkwa. 
Wahakwé:ni’ kanónhsakon yaható:ri’ tahnon sha’teyowisí:hen wahate’serehtsherá:yen’. 
Shontayò:karahwe átste, wahatya’tyón:nite’ anitskwahráhne ka’serehtsherá:kon. 
Wahawisanhotón:ko’ ne káti aontontáweya’te’ ne kawerá:no. 
Wa’thatathsirahwén:’eke’ táhnon atkon’serà:ke wahatenon’tsihstá:ren’.  
Skennén:’a wahó:tahwe’. 
shé:kon teyonato’tsinehtonhátye owisà:ke,
ó:wise nè:ne sha’tewahsohkò:ten ne raò:sere; 
ówise nè:ne thikaronhyóhskon niwahsohkò:ten, 
sha’tewahsohkò:ten tsi tkaronhyá:te éntye 
Ohkwá:ri nè:ne Wahonwaya’takénha’ ne Raksá:’a
Shihonatateweyennentá:’on ne rontó:rats, nè:ne ákte nón:we rona’tohserotà:non, roya’táhton ne raksá:’a.
Tóhkara niwenhniserá:ke nikarì:wes wahonwaya’tí:sake’, 
Ken’ nahé:’a shahonhtén:ti’ ne rontó:rats, 
Tokat akate’nyén:ten’ ahiya’takénha’ ne raksá:’a táhnon kenh nikya’tò:ten, orihwí:yo enhohteronníhake.
É’tho káti enkátkonhste’ niyó:re yakón:kwe e’thò:ne yenhiya’ténhawe’ tsi nón:we tyakwèn:teron 
Yá:ken wahonwaya’takénha’ tsi ratonhkárya’ks. 
Wa’ì:ron’, Ó:nen káti teyotonhwentsyóhon ahontatya’takénha’ ne kheyen’okón:’a.
Enwá:ton’ aonsahsheyatya’tárhahse’ ne sonkwè:ta; nek tsi tyóhtkon takwarihwakwénnyenhst ne Ohkwá:ri.
E’thò:ne sayóntkonhste’ ne kaya’tató:ken ohkwá:ri e’thò:ne karhá:kon ya’akononwí:rehte’.
Sà:ne tsi rotehyá:ron ó:nen ne raksá:’a, yah nonwén:ton tesháryos ne ohkwá:ri.
e’thò:ne ya’thotirihwayén:ta’se’ tsi roryóhton, é’tho káti sahonhtén:ti’.
kí:ken karyo’tí:yo ohkwá:ri wahonwaya’tatshén:ri’ ne royáhton raksá:’a nè:ne akwáh í:ken tsi ratonhkárya’ks.
ne káti skáhne ahontkahri’tsherón:ni’ ne kheyen’okón:’a.
Wahón:neke’ ne ohsò:kwa, ó:nenhste nok nya’tewà:yake. 
Nek tsi ne ó:nen wa’onkwakenhò:kten’, tsi nenkahá:wihte’ aonsahontorátha’ 
Ohkwá:ri Ka’nihsténtshera wa’thonwaterihwahthè:ten’ ne raksá:’a oh nayá:wen’ne’.
Orhyó:ken táhnon Ohkwá:ri
Ne kí:ken Ohkwá:ri wá:’enhre’ tsi ye’shatstenhserowá:nen 
Sewenhniserá:tahkwe wa’thnirihwahskénha’ ne Orhyó:ken tahnon wahshakorihwanón:tonhse’, 
Yah tehse’shatstenhserowá:nen.
Wa’akonà:khwen’ ne Ohkwá:ri.
Wa’erihó:wanahte’ tsi niyó:re ye’shatstenhserowá:nen, 
Orhyó:ken wahèn:ron, Yah ki’ thahskwé:ni’.
Onwáhtsyok ensató:kenhse’, tontayè:ron’ ne Ohkwá:ri.
Yah tewatyé:sen ahonwatyanerónhsten’ ne Orhyó:ken.
Waharihwahní:rate’ ahaterhá:rate’.
Entkarahkwíneken’ne’ tsi ní:yoht thiya’teyorhen’ketsherá:ke wá:tons, wahèn:ron’.
Sha’tontakarahkwíneken’ne’ wahahsté:rihste’ ne Orhyó:ken 
Wahonwáhsere’ ne Orhyó:ken.
Wahate’nyén:ten’ aha’nyá:ken’ne’ né:’e tsi akwáh ákta ì:ne’skwe tsi thèn:teron, 
Waha’nyá:ken’ne’ ne Orhyó:ken táhnon ohsón:wakon yahononwí:rehte’.
Sha’órhen’ne’, tahokè:tohte’ ne Orhyó:ken, áhsen ní:kon raya’tà:ke tekayeronnítston nè:ne Ohkwá:ri wa’é:kete’.
Táhnon shé:kon tekayeronnítston kontiya’ta’kéhson ne Orhyó:ken ón:wa kenh wenhniseratényon.
tyóhtkon yonte’nyéntha akonwatina’tón:hahse’ ne ó:ya kontíryo to niye’shátste’.
Oh nontyé:ren akwáh sená:ye?
enwá:ton’, tókat í:yenhre, tayé:tenhste’ tsi karahkwíneken’s orhen’kè:ne.
wa’tehshakorihwayerónnyon’se’ Ohkwá:ri tsi niyó:re akwáh í:ken tsi wa’akonà:khwen’.
nek tsi shà:rawe’ kwah raya’tákta í:yen’s ne Ohkwá:ri táhnon wa’onte’nyén:ten’ ahonwayé:na’.
Ó:nenhste nok Ohsahè:ta Oká:ra nè:ne Ononta’kehá:ka Rotiká:raton
O’nyahrà:ke thèn:teron kenh í:ken ranekénhteron nè:ne waharihwà:neke’ ne kayà:tase tahnínyake’.
Rohkwennya’tsherí:yo rotstonhátye eh kati kwah roya’táhskats.
Niya’tewenhniserá:ke, orhen’kè:ne táhnon o’karahsnéha, 
Wà:rehre’ tsi thiyawehronhátye ónhka nen né:’e.
Ó:nen karì:wes, thiya’tewenhniserá:ke, yonsahatahsónteren’, nek tsi shé:kon rentón:nis kí:ken ranekénhteron.
Khá:re ki’ ó:nen tayakokè:tohte’ ne yeyà:tase nè:ne akwah tsi niyakoratsken’tón:ni ne akonónhkwis.
Teyakotsi’nehtaráthe sha’té:yoht nó:nen ayo’áweyahste’ onhwentsyà:ke.
Wahaterennò:kten’ ne ranekénhteron, 
Ó:nen tewá:ko ne taetenínya’ke’.
Wahshakotkáhtho’ e’thò:ne wahèn:ron, Yah ní:se tha’tekonyatonhwentsyó:ni.
Sótsi ki’ é:so tehsatawenryehá:tons táhnon tsi niyohsnó:re tehseráhtats, yah thaón:ton tsya’tákta akè:seke.
Tenyonkyatèn:ron’ne’, orihwí:yo, nek tsi tekheyatonhwentsyó:ni tsyeyà:tat ayakeni’terón:take.
É’tho káti wa’onhtén:ti’ ne yeyà:tase e’thò:ne shé:kon rentón:nis kí:ken ranekénhteron.
Orhen’kè:ne táhnon o’karahsnéha shé:kon roterén:note, rarihwahnékha aontá:yonwe’ ne tehninyákhe.
Sewenhnísera, tayakokè:tohte’ ó:ya Yeyà:tase nè:ne yakotí:wen, yeya’tí:yo táhnon yon’wè:sen tsi niyonteryà:nerons.
Teyotsi’tsyakehtohtányon akotya’tawitsherà:ke táhnon é:so niyotena’tshanhahren’tónnyon.
Wa’akothón:te’ne’ ne raorén:na táhnon raohén:ton wa’tyé:ta’ne’.
E’thò:ne wa’aì:ron’ tsi enwá:ton’ shayà:tat ahonwanó:ronhkhwe’ táhnon tahnínyake’ tókat ahshakonó:ronhkwe.
Wahaterennò:kten’.
Wahshakotkáhtho’ táhnon kwah ro’nikonhrahserón:ni 
Wa’thyatathnyà:sa’ táhnon kenh ní:yoht watón:nis ne ó:nenhste táhnon onon’ónsera.
Ronwahnyà:sa, shakoya’takénhas táhnon tehyatatenorónhkhwa.
tahayá:ken’ne’ tsi thonónhsote táhnon áhsen nónteratste’ wahaterennó:ten’, 
wa’aì:ron’ ne Yeyà:tase, Í’:i ne tsyeyà:tat nè:ne karì:wes ó:nen sheya’tisákhon.
wahshakohró:ri’ tsi akaónha ne tsyeyà:tat nè:ne karì:wes shakorhá:re.
Tsì:ron, tsì:ron, ónhka ok enyakenínyake’.
È:rhar táhnon Atónnhets
Sewenhniserá:tahkwe, skayà:tat è:rhar wahohró:ri’ ne kí:ken rón:kwe
tsi enhnísera tá:we nó:nen Atónnhets ahonwayé:na’,
tká:konte aharò:roke’ ne raowenk’shón:’a e’thò:ne ahahtén:ti tókat yah tè:rehre ahonwayé:na’.
Tókat yah thahathón:tate’ tsi nahò:ten wahohyá:rihste’ ne è:rhar,
ahoya’tahton’ónhake ne rón:kwe.
Wahonthahíta’ ne rón:kwe táhnon tekeniyáhsen è:rhar.
Wahonwayé:nawa’se’ nó:nen wa’thahwihshénheye’.
Ok nahò:ten wahonathón:te’ne’ tsi rotihná:kon ronwatíhsere.
Wa’orá:kerahste’ sha’té:yoht ratiwè:ras, tsi nikarì:wes sénha ákta ronwatíhsere.
Atónnhets nen’ né:’e.
Táhnon ne ó:nen sótsi ratiya’tákta wa’thonwatihnón:teron’
skayà:tat è:rhar wa’tewatkarhaté:ni’ nok wa’tkyaterí:yo’ ne Atónnhets
E’thò:ne wa’tkyatá:ton’ ne è:rhar takyaterí:yo’ ne Atónnhets.
Khá:re ó:nen skayà:tat è:rhar wa’tkahwihshénheye’ táhnon wahohró:ri’ ne rón:kwe
yah thahakwé:ni’ sénha í:non taonsakyaterí:yo’ yonsónkkete’.
Táhnon yah á:re teshó:ken ne rón:kwe.
Ne ó:ya è:rhar, wahyatkón:tahkwe’ ahyathahíta’, táhnon yonsà:rawe’ tsi thèn:teron.
Shì:ro, wahatya’tyón:ni’te’ tsi yontaweya’táhkwa.
Wa’kahahseró:ten’, táhnon shahatiya’tarò:roke’ wahonwarihwanón:tonhse’ oh nahoyà:tawen’ne’.
Taharihwa’será:ko’, Atónnhets wà:kken’.
KANYEN’KEHÁ:KA RAOTIKÁ:RA TSI NITYAWÉ:NON NE RATIWÈ:RAS
Tsi tehotawenryehátye ne Tharonhyawá:kon ahatken’sè:ra’ tsi nahò:ten róhson ne yonhwentsyá:te,
wa’thyátera’ne’ ne ronkwe’tóyen táhnon wahorihwanón:tohse’ oh nihatyérha.
Taharihwa’será:ko’ ne ronkwe’tóyen,
wahèn:ron’ tsi á:yenhre teyotonhwentsyóhen ne tahyátera’ne’ ne Tharonhyawá:kon.
Ne e’tho ó:ni wà:rehre’ ne Tharonhyawá:kon e’thò:ne wahorihwanón:tohse’,
Enhskeríhon’ ken akatkón:tahkwe’ tsi konnhétye?
Ne raónha ahoyé:nawa’se’ ne Tharonhyawá:kon tokat ahathón:tate’,
 hshakotiya’takénha’ ne onkwe’ó:kon.
Ahshakoya’tahní:rate’ táhnon ahshakoya’tanónhstate’ ne ó:nen Tharonhyawá:kon ahshakaonkwe’tón:ni’.
E’thò:ne nen Tharonhyawá:kon wahèn:ron’, Takena’tón:hahs ne sa’shatsténhsera.
E’thò:ne Rawè:ras yaharáhtate’ tsi tkaronhyá:te, è:neken tsi tyotsha’tahrónnyon.
Wa’ká:wehre’ karonhyà:ke táhnon wa’tewani’nehkara’wányon’.
Ontkón:tahkwe’ tsi niyawen’onhátye karonhyà:ke.
E’thò:ne tahátsnenhte’ táhnon wahèn:ron’, satkáhthos tsi nahò:ten akkwé:ni’ nákyere’.
Taharihwa’será:ko’ ne Tharonhyawá:kon
Tó:kenhske tsi wahskwé:ni’ akwé:kon tsi nahò:ten wahsathró:ri’,
Ahskwé:ni’ ken ne ahsatkón:tahkwe’ tsi á:se sehsón:nis ne ohné:ka
ne ó:nen enwa’taríha’te’ tsi niwakénhes.
Akkwé:ni’, wahèn:ron’ ne Hí:non.
É’tho niyohtónhak, tontaharihwa’será:ko’ ne Tharonhyawá:kon.
E’thò:ne á:re tsi yotsha’tahrónnyon yonsahononwí:rehte ne Hí:non.
Á:re saká:wehre’, tonsonni’nehkara’wányon’.
Wa’ká:tenhste’ nok wa’kahòn:tsihste’ tsi yotsha’tahrónnyon.
Ón:wawe’ kanyatare’kó:wa nonká:ti ne yotsha’tahrónnyon nè:ne yokennó:ron, tsi nón:we yonhwentsyáthen.
Akwáh yon’wehsénhne.
E’thò:ne ontóhetste’ tsi yokennó:ron.
Hí:non wa’thá:ta’ne’ raya’tákta ne Tharonhyawá:kon
Akwé:kon yoyánere tsi nihsatyérha, é’tho káti nayohtónhake.
Kenh í:ken tsi nahò:ten sateríhonte.
Ne rotihskenhrakéhte enyesanà:tonhkwe’ ne, Rakhsóhtha, nè:ne rawennotátyes.
E’thò:ne wahyahtén:ti’.
Tsiktsiré:re Aorén:na
Kenh í:ken ne Tsiktsiré:re nè:ne wentón:nis.
Kwah yo’nikonhráksen táhnon o’nenhrà:ke kéntskote táhnon yoterén:note kí.
Tsí:he, Tsí:he Tsí:he. Tsi nikentón:nis, kheya’tí:saks ónhka’k tayakenínyake’.  
E’thò:ne wa’kátye’ tsi nón:we ó:ya kerhì:tote e’thò:ne ontahónhsatate’ ne ónhka’k aontayerihwa’será:ko’.
Ne skayà:tat okwáho wa’othón:te’ne’ ne aorén:na e’thò:ne wa’thahséntho’.
Enwá:ton ken akonyé:nawa’se’ wa’karihwanón:ton’ ne Okwáho.
Oh nikakhò:tens sé:kas, órye wa’karihwanón:ton’ ne Tsiktsiré:re.
Ka’wahrakáhte, ka’wahrakáhte, wa’kèn:ron’ ne Okwáho.
Óksa’k onhtén:ti’ ne Tsiktsiré:re.
E’thò:ne ó:nen sonterennó:ten’ ne aorén:na
Ká:ka wa’othón:te’ne’ ne aorén:na tsi kátyes táhnon ón:wehre’ akonwayé:nawa’se’ ne Tsiktsiré:re.
Tsi nisén:tenht, Tsiktsiré:re, akenòn:we’ne’ taetenínyake’, wa’kèn:ron’ ne Ká:ka.
Oh nahò:ten enhshé:nonte’ ne kheyen’okón:’a wa’karihwanón:ton ne Tsiktsiré:re.
Yo’wahrahetkén:’on, takarihwa’será:ko’ ne Ká:ka.
Á:re sonté:ko’ ne Tsiktsiré:re táhnon kakwí:rakon ontáhsehte’ tsi niyó:re onhtén:ti’ ne Ká:ka.
E’thò:ne á:re o’nenhrà:ke sakentskó:ten táhnon sonterennó:ten’
Wa’othón:te’ne’ ónhka’k takarihwa’será:ko’ e’thò:ne wa’ká:ken ne ó:ya Tsiktsiré:re.
Wa’tká:tenhste’ táhnon wa’kèn:ron, Í:’i ne skayà:tat nè:ne sheya’tísaks táhnon tentenínyake’.
Tsi nahò:ten Yonateríhonte ne Erharshón:’a
Wahón:nise yá:ken, é:so tkontinákerahkwe ne erharshón:’a kenh í:ken tkaná:tayen.
Sha’tekón:ti eh tkontinákerahkwe ne ní:yoht onkwe’shón:’a.
Akwé:kon rotihswà:tani ne aorì:wa tyóhtkon kontihniyányons tsi niwahsón:tes
nya’té:kon nahò:ten wa’kontyé:sa’ahte’.
Ne shayà:tat Royá:ner waharihówanahte’ ahatitsyénhayen’
wahatihthá:rahkwe’ oh nahatí:yere’ ne erharshón:’a.
Énhskat wahonte’nikòn:rayen’
waharihówanahte’ tsi akwé:kon enhshakona’wénhto’ ne erharshón:’a.
Karhá:kon thèn:teron ne shayà:tat rokstén:ha.
Waharihwà:ronke’ tsi nenyá:wen’ne’ kaná:takon táhnon waho’nikonhráksa’ahte’.
Yahanatà:ra’ne’ ne káti ahshakohyá:rihste’ tsi yah tetkayé:ri tsi nenhontyerà:na’.
Sewateryèn:tare tsi onón:wakon tkontinákere ne onyare’shón:’a kí:ken kahyonhatátye
ákta tsi titewèn:teron, wahèn:ron ne rokstén:ha.
Konte’nyéntha atsyà:kta takonteryà:neron’ ne káti aontakontáweya’te’ onkwaná:takon.
Kontihniyányons kí:ken erharshón:’a tsi niwahsón:tes
ne káti onón:wakon ahontó:ri’ ne onyare’shón:’a
ne tóhsa aontakontáweya’te’ onkwaná:takon, wahèn:ron’ ne rokstén:ha.
Ne karihón:ni yorihowá:nen ayethirihwakwénnyenhste’ ne erharhshón:’a.
Shahatewennò:kten’ ne rokstén:ha, yah othé:nen tehó:nen ne kanatakonhró:non.
Ne ok ne tha’teyotó:tat shahonhtén:ti’.
Yah nonwén:ton tesehshakonatkón:ten’ ne erharshón:’a táhnon tyóhtkon wahshakotirihwakwénnyenhste’.
Ne tkarihón:ni shé:kon é:so nikón:ti erharshón:’a titewanákere ne onkwehón:we.
Ohkwé:sen Aorén:na
Kenh í:ken ne ohkwé:sen nè:ne Teyakoweyowá:nen niyakohsennò:ten.
Yakohwatsirowá:nen.
Karontò:kon tyè:teron táhnon yotahséhton tsi tyè:teron.
É:so nikontiryò:take wa’konte’nyén:ten’ akontshén:ri’ tsi tyè:teron ne Teyakoweyowá:nen.
Wa’kón:nehre’ akón:neke ne ako’nhónhsa tahnon yontatyen’okón:’a.
Sewén:tahkwe, akwé:kon rotí:tahskwe ne yontatyen’okón:’a.
Akwáh tsi ok nón:we yetakhenóntyes táhnon í:yeks ne otsinonwanhè:ta nok kanen’shón:’a.
Wa’akóhswen nahò:ten’k tewatawénryes.
Ó:ya káryo né:’e.
Wa’tyako’nikonrhá:ren’ oh nayá:wen’ne’ ne yontatyen’okón:’a
Ethò:ne wa’onterennó:ten’ kí:ken karén:na ne kati ahatí:ye’ ne yontatyen’okón:’a.
Ne kí:ken karén:na wathró:ris tsi aktóntye tewatawénryes ne Anì:tas
yohsnó:re akonwatiya’tatshén:ri’ tokat yah thahonté:ko’.
Kha:re ó:nen wahonathón:te’ne’ ne roti’nihsténha akorén:na táhnon kakwirakónhson wahontáhsehte’.
Ne yá:ken yoyánere ayonterennó:ten’ kí:ken ohkwé:sen nikarennò:ten
ne ó:nen ayé:ken’ ó:ya káryo nè:ne tewatawénryes aktóntye tsi tkèn:teron ne ohkwé:sen.
Yá:ken wáhi enyakoterahswí:yohste’.